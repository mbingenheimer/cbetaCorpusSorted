千眼千臂觀世音菩薩陀羅尼神呪經序惟夫聖力難准靈心罕究。六神通之妙業。八自在之玄功。持恭實而納崇山。析毫端而容大海。豈止分身百億。現影三千而已也。千手千眼菩薩者。即觀世音之變現。伏魔怨之神迹也。自唐武德之歲。中天竺婆羅門僧瞿多提婆。於細㲲上圖畫形質。及結壇手印經本至京進上。太武見而不珍。其僧悒而旋轡。至貞觀年中。復有北天竺僧。齎千臂千眼陀羅尼梵本奉進。文武聖帝勅令大總持寺法師智通。共梵僧翻出呪經并手印等。智通法師三覆既了。即祈心懇切佇流徵應。於是感慶憙尊者之俯降形儀。通悲喜驚嗟投身頂謁。蒙存慰喻問欲何求。通曰擣昧庸心輒此詳譯。不審情詣稍符聖旨以否。默而印許。竊表深衷。便錄本進上。帝委問由緒。通具以事述感愜帝心。於是齎本出內將示。弘福大德玄謩暮法師一見此文嗟稱不已。有人云勅未流行何因忽茲漏洩。其本遂寢不復弘揚。又有西來梵僧。持一經夾以示智通。通還翻出。諸餘不殊舊本。唯闕身呪一科。有常州正勤寺主慧琳法師。功德為務定慧是崇。深入總持周窮藝術。歷遊京邑拪遲實際伽藍。思廣異聞希誠脫簡。爰有北天竺婆羅門僧名蘇伽施。常持此法結壇手印朝夕虔祈。琳罄折諮詢每致歎阻。後同之洛下漸示津途。即請一清信士李太一。其人博學梵書玄儒亦究。紆令筆削潤色成章。備書梵音身呪具至。神功年中有一仁者自京都至。將通師所翻後本。有上下兩卷惟闕身呪。琳參入其中。事若一家婉而備足。又佛授記寺有婆羅門僧達摩戰陀。烏伐那國人也。善明悉陀羅尼呪句。常每奉
制翻譯。於妙㲲上畫一千臂菩薩像并本經呪進上　神皇令宮女繡成或使匠人畫出。流布天下不墜靈姿。波崙又於婆羅門。真諦律師。聞此僧由來。云有大力鬼神毘那翼迦。能障一切善法不使成就。一切惡業必令增長。雖有妙力通心無能制伏。觀音菩薩現作千臂千眼之形以伏彼神。及有呪印用光不朽。將來好事者佇無惑焉。

千眼千臂觀世音菩薩陀羅尼神
呪經卷上
大唐總持寺沙門智通譯
爾時觀世音菩薩摩訶薩。白佛言世尊。是我前身不可思議福德因緣。今蒙世尊與我授記。欲令利益一切眾生起大悲心。能斷一切繫縛。能滅一切怖畏。一切眾生蒙此威神。悉皆離苦因。獲安樂果。若有善男子善女人。於我滅後後五百歲中。能於日夜六時。依法受持此陀羅尼神呪法門者。一切業障悉皆消滅。一切陀羅尼神呪法門悉皆成就。今我念報世尊恩德。隨在何等乃至村城國邑聚落。或在山野或在林間。我當常隨擁護是人。不令一切鬼神之所嬈害。
爾時觀世音菩薩。又白佛言。世尊。後五百歲中眾生。垢重薄福者多。不能專念。設有受者。或被鬼神之所侵害。今我以佛威神之力。廣為饒益一切眾生。安樂天人阿修羅等。為說陀羅尼法。我於過去無量劫中。以曾親近供養如是陀羅尼法。乃至過去未來現在諸佛。皆因此陀羅尼法門。得阿耨多羅三藐三菩提。若有善男子善女人等。專念受持此陀羅尼法門者。此人現世口說流利。無所質礙慧辯通達。於一切天人大眾中最為第一。聞者歡喜皆悉稽首。在所生處常得見佛法僧。有所言說人皆信受。當知此是諸佛威神之力。非我自力。
爾時世尊讚歎觀世音菩薩言。善哉善哉汝能如是。利益安樂天人阿修羅等及淨業道。我今以智印印之。令汝永不退轉。
爾時觀世音菩薩。又白佛言。世尊。我念過去無量劫中。持此陀羅尼法門。在布怛羅山中。乃逢魔王領諸魔眾。惱亂我法令使呪句不成。爾時我以此陀羅尼法。降伏是魔悉皆退散。當知此陀羅尼力不可思議。
爾時觀世音菩薩。慈悲故利益故安樂天人故。即說姥陀羅尼法。
千眼千臂觀世音菩薩大身呪第一娜摩薩羅婆若耶娜謨喝囉怛那多囉夜也娜謨阿彌陀婆耶怛他揭多耶阿羅訶羝三藐三菩陀耶娜謨阿利耶跋路枳帝濕縛囉耶菩提薩埵耶摩訶薩埵耶摩訶迦嚕尼迦耶娜謨摩訶薩他摩波羅鉢多耶菩提薩埵耶摩訶薩埵耶摩訶迦嚕尼迦耶娜謨毘補羅毘麼耶素鉢唎底瑟耶多僧棄耶素唎耶舍多娑訶薩囉阿羝唎迦鉢羅婆阿縛婆悉多慕㗚怛曳摩訶末尼摩矩吒軍茶羅陀㗚泥薄伽伐底鉢頭摩波挐曳薩羅婆路迦阿跛耶奢摩那耶毘毘陀毒佉三摩鞞舍吠瑟吒薩婆薩埵跛哩慕者那耶怛姪他唵勃部皤摩訶路迦羯囉舸𧹞那跢摩悉底弭囉鉢吒囉毘那舍娜伽羅耶囉伽墜廢灑摩訶暮訶闍囉奢摩迦奢娑迦囉訖叉迦薩婆波耶突唎揭底鉢囉舍麼迦那羯囉耶薩婆怛他揭多三摩縛馱那羯囉醯醯摩訶菩提薩埵縛囉馱鉢頭摩路迦三步陀摩訶迦盧尼迦折吒麼矩吒楞訖栗多舍唎蘭摩尼羯那迦囉闍多跋折囉吠住唎耶楞訖唎多捨唎囉阿弭多婆視那迦摩羅楞訖㗚多鉢囉皤囉那囉那囉那哩者那摩　訶　社　那　娜　囉那唎舍多娑訶薩囉阿毘羅使多迦耶摩訶菩提薩埵毘馱摩毘馱摩毘那舍耶毘那舍耶摩訶演覩嚕訖隷奢迦皤吒皤畔哆僧娑羅遮囉迦波羅迦囉摩地那布嚧沙鉢頭摩布嚧沙那伽布嚕沙娑伽囉毘囉毘羅吠唎闍耶素誕跢素誕跢鉢哩筏哩多馱摩馱摩縒麼縒麼覩嚧覩嚧鉢羅奢薩耶鉢羅奢薩耶祇囄祇囄婢梨婢梨只離只離姥盧姥盧姥庾姥庾悶遮悶遮覩那覩那婢杜那婢杜那覩嚕覩嚕伽耶伽耶伽馱耶伽馱耶喝娑喝娑鉢羅訶娑鉢囉訶娑毘馱毘馱羯隷奢嚩薩那摩摩寫荷羅荷羅僧荷囉僧荷囉覩嚕徵覩嚕胝摩訶曼茶羅覩嚕徵迦囉拏舍哆鉢羅細迦皤婆娑毘娑那舍麼迦麼訶菩提薩埵皤囉馱莎訶
爾時觀世音菩薩摩訶薩。說此陀羅尼名薄伽梵蓮花手嚴飾寶杖。世尊於大金剛歡喜殿說。為尊勝菩薩及無量天龍緊那羅之所讚歎。為摧壞廣大業障山故。若有得聞者。若讀若誦此陀羅尼者。彼人所有一切煩惱業障悉得消滅。若有人於晨朝時生尊重心。誦此陀羅尼者。常為觀世音菩薩。恒常隨逐擁護是人。所思念事皆得成就。若有求願使得成就者。當獨坐靜處。心念觀世音菩薩更無餘緣。誦此陀羅尼七遍無願不果。又得一切眾生之所愛樂。不墮一切諸惡之趣。若坐若行若住。常念佛如對目前者。是人於無量百千俱胝生。所有積集諸惡罪業皆得消滅。是人當得具足千轉輪王之福。生生常得與觀世音菩薩。同時出生生貴姓家。若以滿一掬香花散於觀世音菩薩前。誦此陀羅尼七遍者。得大千功德大悲法性。彼人於世間得大力成就。若看菩薩面誦此陀羅尼呪者。即得見觀世音菩薩微笑相。見已即得離垢地。能照耀世間。即於此生當得見佛慈念攝授。臨命終之時如入禪定。生生之處得宿命智。所有罪障皆悉消滅。若欲受持此陀羅尼者。當於白月十五日。受持八戒齋著白淨衣。於有舍利佛塔及有舍利佛前。並得作之。用白檀作泥塗壇以種種花散彼壇內。佛前燒香然燈。即於佛前生恭敬心。觀世音菩薩而來入是壇內。當誦此陀羅尼一百八遍。是人所有一切罪障。五逆重罪悉皆消滅。身口意業皆得清淨。得佛三昧力灌頂力。波羅蜜地力殊勝智力悉皆成就。若須雨時。當視天誦此陀羅尼。甘雨應時即下。若視地誦此陀羅尼者。能令百穀皆得成熟。若於枯池河泉邊。誦此陀羅尼者。即得水還盈滿。若一切病患。當誦此陀羅尼。以手摩之即得除差。於失念者邊。誦此陀羅尼。還得正念。若於飢渴人邊。當視其面誦此陀羅尼。所有飢渴悉皆消滅。若欲結界。當入池水中。寫此陀羅尼繫著幢上。一百由旬內無諸衰患。即成結界擁護成就。
千眼千臂觀世音菩薩總攝身印第一先起立端身並脚齊立。右脚微曲少許。先以左手舒下。以中指無名指並屈著掌中。小指食指大母指散舒。仰掌向上。次以右手亦然。屈肘與髆臍。掌向前。此是總攝身印。若欲降伏魔怨。及諸外道邪見稠林令入正道者。當作此印誦陀羅尼二十一遍。必如所願。呪曰。
那謨曷囉怛那怛羅夜耶那謨阿利耶波路吉帝攝伐囉耶菩提薩埵耶摩訶薩哆跛耶摩訶迦嚕尼迦耶怛姪他阿跋陀阿跋陀跋唎跋帝醯夷醯莎訶
千眼千臂觀世音菩薩總持陀羅尼印第二准前身印上。合掌當心。以五指相叉左押右。以二頭指直竪頭相拄。其大母指附頭指。押第一文上。掌少開。此印名總持陀羅尼法。作此印者。能滅除無量生死劫來惡業。罪障一時消滅。當來往生十方淨土。往昔釋迦牟尼如來。臨欲成道為魔王所惱。作此總持陀羅尼印獲得安樂禪定。呪曰。
跢姪他薩婆陀羅尼曼茶羅耶醯曳醯鉢囉摩輸馱薩跢跛耶莎訶
千眼千臂觀世音菩薩解脫禪定印第三先偏袒右肩右膝著地合掌頂上。屈二頭指以頭相拄。二大指附頭指第二文上。此印法名解脫禪定印。過去諸佛同修此法。得禪定解脫神通。每以此法供養。得見十方諸佛了然目前。同前呪。
千眼千臂觀世音菩薩千眼印呪第四起立並足。先以二中指無名小指。各以甲背相著。其二頭指竪頭相拄。其二大母指側搏附頭指第二文上側。腕開五寸許置於眉間。此名千眼印。作此印呪法門者。即得觀見百千萬億世界佛剎淨妙國土。一一佛國各得百萬四千菩薩。與行者同為伴侶。若未經三曼茶羅者。必不得見此印法門呪印。令人得罪呪曰。
唵薩婆斫蒭伽羅耶陀囉尼因地唎耶莎訶
千眼千臂觀世音菩薩千臂總攝印第五起立並足。先仰右手掌。五指各相附。後以左手掌。仰押右掌上當心著。此名總攝千臂印。此印能伏三千大千世界魔怨。呪曰。
怛姪他婆盧枳帝攝伐囉耶薩婆咄瑟吒烏訶彌耶莎訶
千眼千臂觀世音菩薩通達三昧成印第六起立以脚跟相跓。先以左手竪五指相搏屈肘向前託。次以右手亦然。屈肘向內託。此名通達三昧印。此印能令通達一切三昧智印。莊嚴方便八萬四千法門。皆因此法得阿耨多羅三藐三菩提。用前大身呪。
千眼千臂觀世音菩薩呼召天龍八部神鬼集會印第七起立並足。先以左手無名指。捻大母指甲上。次以右手亦如是作。二小指及中指。直竪頭相跓。合腕相附著。以頭指來去。呪曰。
唵薩婆提婆那伽阿那唎莎訶
千眼千臂觀世音菩薩呼召大梵天王及憍尸迦來問法印第八准前印上。開腕以手側相拄。仰掌以頭指來去。呪曰。
唵摩訶梵摩耶醯夷醯莎訶
此印呪法。能攝無量無數陀羅尼印法門皆悉來集。若日月蝕時。呪酥二十一遍。以印印酥食者。令人聰明日誦萬偈。此印法門。日藏如來授與觀世音菩薩。
千眼千臂觀世音菩薩歡喜摩尼隨意明珠印第九起立合掌當心。以二大母指雙屈入掌中。餘四指直竪合掌當心。誦前大身呪二十一遍。決定得入諸天宮殿。遊歷十方諸佛國土。百千萬珍寶隨意所須。皆得供養諸佛菩薩金剛一切聖眾。若有人能作此法門者。晨朝早起清淨澡漱。作此印法。面見十方恒河沙佛。滅除無量劫來生死惡業重罪。是故讚歎如是功德。
千眼千臂觀世音菩薩乞願隨心印第十准前印。屈二頭指押二大母指甲上。其頭指甲背相著。用前身呪。若人隨所求願皆悉滿足。必定不退菩提之道。
千眼千臂觀世音菩薩入滅盡定三昧印第十一准前印。直竪散頭指大母指。開掌。此印我在因地時。乃有恒河沙諸佛受我此法。令我得證菩提之道。誦大身呪。
千眼千臂觀世音菩薩請佛三昧印第十二准前印合掌當心。頭指來去。呪曰。
唵薩婆勃陀三摩耶醯夷醯鉢囉摩輸陀薩埵莎訶
千眼千臂觀世音菩薩置十肘曼拏羅壇法次說壇法。凡作一切曼荼羅法門時。謹案梵本云。此國土無有作曼荼羅地。如彼天竺皆取上勝福德之地以為壇場。婆羅門國別有擇地方法。不能廣說。且論此漢地第一山居閑靜之處。在山頂上有形勢處。掘地去其石礫及瓦器惡土物等。然始平治。以瞿摩夷和香塗地。縱廣一丈六尺。起基十二指乃至十六指。一肘以為勝上。第一取白栴檀香。於其石上磨。取粖塗曼荼羅上。以五色粉摸界。其壇開四門。
東方門安提頭賴吒天王。
南方門安毘樓勒叉天王。
西方門安毘樓博叉天王。
北方門安毘沙門天王。
次第安天王。左右及眷屬各居本位。其曼茶羅中心。安千眼千臂觀世音菩薩像。像前置案。案上置呪法。燒種種香安種種飲食。散種種花以為供養。唯除雜物薰辛酒肉。自外日別造新香鮮者花樹果子。於像前著三白食乳酪酥蜜。燒檀香沈香酥合香龍腦香。每日三時洗浴受三律儀。至心誦呪供養千眼觀世音菩薩。晨朝午時日暮供養。日別不闕。如是乃至三七日。盡意供養畢來見呪師。作壇背地作法。呼召一切皆上圖畫像形。今案梵本無如此事。但知其呪師面向東方誦呪。作前第一第二第三乃至十二。請佛三昧印何勞假設印。作前印一遍各誦呪七遍。乃至第十二印畢。當自發不退堅固。但作法呼召一切皆來。令發菩提決定心。端坐想一切呪神在其眼前。一無障難不得畢竟。誦前大身呪滿一千八十遍。
爾時觀世音菩薩。當化現作阿難身相貌。來問行者所須何法求何願耶。
行者白言為求無上菩提陀羅尼法。若蒙受記之時。唯願發慇懃心無求名利。所願須救一切眾生觀同一子。又願一切鬼神悉皆順伏。得如願已但自知耳。不得向人傳說。
若欲得求一切願者。當作四肘水曼茶羅法。燒沈水香誦前身呪一百八遍。作前第十乞願印。即得一切如願滿足訖。即焚却此一本。自外更無如此供養。一切陀羅尼法門悉皆成就。又法若欲得一切歡喜者。作前第九摩尼隨意明珠印誦身呪。呪烏麻二十一遍火中燒之。即得如意。若欲令喝羅闍歡喜者。當取喝羅闍園內樹枝。呪二十一遍擲置園中。即得歡喜。若欲降伏惡人怨家者。當呪苦練木二十一遍火中燒之。即得歸伏。又法若有神鬼難調伏者。取安悉香及白芥子。呪二十一遍擲火中燒。一切神鬼病者自然臣伏。記有疫病流行。當作四肘水曼茶羅。取好牛酥呪一百八遍火中燒之。一切災疫悉皆消滅。又取酥少分。與疫病人食之立即除愈。昔有罽賓國疫疾流行。人得病者不過一二日並死。有婆羅門真帝將此法行。疫病應時即得消滅。行病鬼王出離國境知有驗矣。又法他國侵繞盜賊逆亂起來。作前第一總攝身印呪一百八遍。一切盜賊自然殄滅。若一切業報眾生命根盡者。作前滅盡定印日日供養。燒況水香誦呪滿一千八十遍。即當轉其業障。昔波羅奈國有一長者。唯有一子壽年合得十六。至年十五有一婆羅門巡門乞食。見其長者愁憂不樂。夫妻憔悴面無光澤。婆羅門問曰。長者何為不樂。長者說向因緣。婆羅門答言。長者不須愁憂。但取貧道處分子得壽年長遠。于時婆羅門作此法門一日一夜。得閻羅王報云。長者其子命根只合十六。今已十五唯有一年。今遇善因緣得年八十故來相報。爾時長者夫妻歡喜踊躍。罄捨家資次施佛法眾僧。當知此法不可思議具大神驗。已曾入大都會三曼荼羅金剛大道場者。不須作曼荼羅。唯須結印誦呪。無願不果速當成佛。若有女人臨當產時受大苦惱。呪酥二十一遍令彼食之。必定安樂。所生男女具大相好。眾善莊嚴宿殖德本令人愛敬。常於人中受勝快樂。若有眾生有眼痛者。呪師以菩薩千眼印呪二十一遍。以印印眼眼即除愈。以此大因緣其人獲得天眼。光明徹見上界。種種天人受勝快樂處。
次說畫像法。謹案梵本。造像皆用白疊。廣十肘此土一丈六尺。長二十肘此土三丈二尺。菩薩身作檀金色。面有三眼一千臂。一一掌中各有一眼。綵色中不得著膠。以香乳和綵色。菩薩頭著七寶天冠身垂瓔珞。又一本云。此土無好白疊大者。但取一幅白絹。菩薩身長五尺作兩臂。依前第五千臂印法亦得供養。不要千眼千臂。此法亦依梵本。唯菩薩額上更安一眼即得。若欲供養此法門者。先須畫像。其畫像法必須作曼荼羅如法。令匠者受八戒齋。出入一上廁一洗浴。其像作成時。其畫匠及呪師恐多不如法。對像懺悔罪過。即安置壇中。即須作法設廣供養滿足三七日。千臂千眼觀世音菩薩像。必放大光明過於日月。除不至心者。其千眼千臂觀世音菩薩像法。武德年中中天竺婆羅門瞿陀提婆。將此像本來進。入內即不出。通案梵本。只言千眼千臂更無釋名。又案梵本。菩薩過去毘婆尸佛。亦現作降伏魔身。千眼中各出一佛。以為賢劫千佛也。千臂各各化出一轉輪聖王。此菩薩降魔身中最為第一。爾時世尊告觀世音菩薩等。我以佛神力窮劫廣說不能得盡。

千眼千臂觀世音菩薩陀羅尼神呪經卷上

千眼千臂觀世音菩薩陀羅尼神
呪經卷下
大唐總持寺沙門智通譯
爾時觀世音菩薩。說是呪時三千大千世界。乃至非想非非想天六反震動。色究竟天魔醯首羅不安其處皆大恐懼。一切惡鬼皆大叫喚受大苦惱。東西散走莫知所趣。爾時化身語諸大眾及諸惡鬼神等。若不隨順我呪者違逆者。頭破粉碎。此呪能摧破諸山乾竭大海。此呪能摧阿修羅軍護諸國土。此呪能摧伏一切諸惡鬼神。一切諸宿一切惡毒。一切諸病一切惡人。此呪能摧破三十三天皆令降伏。若有善男子。有能誦持此呪者。其人威力說不可盡。此呪能令誦持之者豪貴自在。亦能令國王終身愛念。稱意所求悉皆滿足。若欲降伏魔怨者。當燒分求羅香誦我身呪二十一遍。若欲令一切人愛己者。呪楊枝二十一遍。口中嚼之即得愛敬。若欲令自身辯才智慧者。呪昌蒲一千八遍。塗其心上即得辯才無礙。作姥陀羅尼心呪印。
千眼千臂觀世音菩薩辯才無礙印第十三以兩手相背合掌。大母指向前舒。此印能自護護他。當須結界隨所遊方。或呪淨水或呪淨灰各呪七遍。所在住處以手掬水掬灰先灑自身。然後向於四方四角如法散灑。若有善男子善女人。被諸惡鬼眾邪魍魎之所或亂者。取石榴枝及柳枝。陰誦此呪輕打病人無病不差。呪曰。
南無薩婆勃陀達摩僧祇比耶南無阿利耶婆盧吉低攝伐羅寫菩提薩多波寫南無拔折羅波尼寫菩提薩多波寫跢姪他徒比徒比迦耶徒比娑羅闍婆羅尼馺皤訶
此呪印能降伏諸邪見外道。若有善男子善女人。於晨朝午時日沒三時。一時誦一遍者。即與種種供養十億諸佛無有異也。永不受女身。命終之後永離三塗。即得往生阿彌陀佛國。如來授手摩頂。汝莫怖懼來生我國。現身不被橫死。不為鬼神之所得便。
菩薩破大千世界滅罪印第十四起立以左手向前展臂。五指向前散拓竪五指。次以右手大母指屈在掌中。以四指把拳當右耳上。當誦身呪頭指來去。此印日別須三時。一時誦七遍。能滅五逆四重罪。於一切眾生生慈悲心。即能燒一切罪根。此身滅後即得值佛。於彼佛土得作轉輪聖王。復得陀羅尼名曰無量無盡藏。復得三昧名智等。復得身中二十八種相。現身不患眼舌耳鼻等痛。乃至身中一切疾病悉能消滅。若有先業罪者亦得消滅。若見天旱時。取烏麻子和稗麻子脂。捻作丸呪一百八遍。擲著湫水中即得雨。若雨過多。取稻穀燒作灰。取蔓菁子脂和作丸。呪之一百八遍。擲著湫水中雨即止也。
菩薩降伏三千大千世界魔怨印第十五以五指相叉。左押右急把拳。當頂上著。誦身呪即得降伏。若作此法向舍利塔前二十九日夜。取白檀香作末。塗地作曼荼羅。其中散種種花。澡浴清淨著新淨衣。手把香爐燒沈水香。面向東坐呪一千八遍。此是最初功能。又取芥子烏麻。著一處擣為末。以三指撮取少許。呪之一遍擲著火中。如是七日日別一百八遍。然後所作悉皆成就。
菩薩廣大無畏印第十六起立並足。先以右手仰承左肘頭。左手亦如之。於舍利像前。誦身呪一百八遍。即得無畏施於眾生。又取茴香白芥子昌蒲捨多婆利以此等物。內火中燒之。燒火之時應於佛前或在淨處。誦呪三十二遍。以香花供養。呪法悉皆成就。所為之者皆悉剋果。若餘呪無驗。以此呪呪之亦皆成就。若欲乞夢。誦此呪并作印印眼。即有夢隨所欲見皆得見之。若人無福所向不諧者。日誦三遍呪滿七日。諸有所求一切皆得。
爾時菩薩在娑竭羅龍宮海會說法。見諸龍眾受大苦惱。愍諸龍眾為度苦惱眾生。悉得離苦無諸怨害。
爾時龍女獻一寶珠。價直娑婆世界。為求法故吾為廣說離諸苦難。
爾時水精菩薩。為欲利益護持此呪。而說呪曰。
水精菩薩護持千眼印呪第十七毘摩隷摩訶毘摩隷郁呵隸摩訶郁呵隸休摩隷摩訶休摩隷薩訶隷止隷涕馺婆訶
若有善男子善女人。在所遊方受持此千眼千臂菩薩法者。我當常隨衛護。乃至諸魔眷屬無惱亂者。若人急難他國相侵盜賊逆亂。當用五色縷。結誦呪二十一遍。一呪一結繫於左臂。又以左手無名指中指頭指。把拳大母指甲上。展小母指。指所賊方誦呪七遍。悉皆退散不能為害。
爾時菩薩在雪山中說法。觀見夜叉羅剎國中人民。唯食眾生血肉無有善心。菩薩為欲利益方便教化。以神通力尋至彼國。現千眼千臂降伏魔身。設成就結姥陀羅尼印。
爾時羅剎國王。來至我所求哀頂禮。我以成就印印之。即得成無上道。
菩薩成就印第十八起立並足。合掌當心。以小指相叉左押右。誦身呪二十一遍。種種皆得成就。若救六道苦惱眾生。當用輪印以十指頭各相拄。開腕開掌中使開。其十指間各相去一寸許。即是菩薩在六道循還度諸苦難。以此印轉迴悉皆得離苦。
菩薩成等正覺印第十九結加趺坐。先以左手舒五指。仰掌在左膝上。次以右手舒五指。覆手捺右膝上。此與滅盡印法同。過去未來現在諸佛。皆同此印得佛菩提。此印能除一切業障。若坐禪諸法不現前者。當七日七夜於阿練若處。誦此陀羅尼并此印法。至心念佛晝夜六時懺悔。即得諸法現前。及所得福無量無邊不可稱計。
菩薩呼召三十三天印第二十先以左手四指把拳。次以右手握左手大母指。亦如把拳。令左手大母指。在右手虎口中出頭。以右手頭指來去。呪曰。
唵俱智俱智俱耶利遮利遮利遮梨隷蘇婆訶
此陀羅尼印呪不可思議。若善男子善女人臨欲眠時。誦此呪一百八遍。心中所願於夢寐中悉得知見。若能日日誦此呪者。亦能滅一切罪發菩提心。其人昏夜寐夢。漸漸增廣皆得吉祥。乃至夢見如來在菩提樹下受記成道。乃至釋梵諸天常來侍衛。
菩薩呼召天龍八部鬼神印第二十一起立並足。先以左手大母指屈在掌中。四指把拳當心上著。次以右手亦如之。以右手在右耳邊。以頭指來去。呪曰。
南無尼乾陀南無阿利闍波陀馺婆訶南無阿利闍羅馺婆訶醯夷醯馺婆訶
此呪印若善男子善女人受持讀誦者。知七世宿命。毒蛇不敢螫。毒藥自然除。刀不能害王亦不能瞋。永劫不受地獄苦。若誦此呪時。二十八部鬼神來詣。持誦呪人邊坐聽誦呪。若有善男子善女人。為鬼魅所著。以白縷為呪索。一遍一結如是四十九結。繫其咽下其病即除。若國中災疫流行國人死亡多者。當取國王園池中蓮花一百八莖。一花各呪一遍擲置火中。燒令蕩盡災疫即除。
菩薩解脫印第二十二結加趺坐。先以左手中指。與大母指頭相捻。仰掌向上。餘三指散舒置於左膝上。次以右手亦如之。覆手置於右膝上。誦身呪二十一遍。所願悉皆滿足。諸有苦惱悉皆解脫。
若善男子善女人。具造十惡五逆等罪。如閻浮提履地微塵。一一微塵成於一劫。是人造若干等罪。應墮地獄歷劫受苦永無出期。是善男子善女人。能於舍利像前。白月十五日一日一夜不食。結印誦呪誦滿一百八遍。如上諸罪悉皆消滅。若不消滅者無有是處。
菩薩自在神足印第二十三起立先以左手握左脚大母指如把拳。次以右手握左手腕背上。誦身呪七遍。欲進千里不以為難誦呪之時勿令聲出。
菩薩神變自在印第二十四先以左手大母指捻小指甲上。次以右手亦如之。餘三指各散竪。合腕相著置於頂上。誦身呪二十一遍。皆得遊行自在。
請千臂觀音菩薩心王印呪第二十五兩手合掌虛掌內合腕。二頭指來去呪曰。
唵阿嚕力帝麗路迦毘社耶薩婆鑠覩嚧鉢羅麼馱那迦羅耶𤙖泮莎訶
爾時觀世音菩薩。聞佛說已歡喜信受作禮而退。

千眼千臂觀世音菩薩陀羅尼神呪經卷下

