
拔濟苦難陀羅尼
大唐三藏法師玄奘奉　詔譯
如是我聞。一時薄伽梵在室羅筏。住誓多林給孤獨園。與無央數聲聞菩薩摩訶薩俱。及諸天人阿素洛等。無量大眾前後圍繞。
爾時眾中有一菩薩。名不可說功德莊嚴。從座而起頂禮佛足。合掌恭敬白佛言。世尊今此世界無量有情。煩惱因緣造諸惡業。當墮地獄餓鬼傍生。或天人中受諸劇苦。唯願哀愍方便拔濟。
佛言善男子善哉善哉。汝能哀愍一切有情作如是請。諦聽諦聽。吾今為汝略說拔濟眾苦方便。善男子有佛世尊。名為不動如來應正等覺。為欲利樂諸有情故。說陀羅尼令眾誦念。陀羅尼曰。
羯羯尼羯羯尼　魯折尼魯折尼　咄盧磔尼咄盧磔尼　怛邏薩尼怛羅薩尼　般剌刺底喝那般剌刺底喝那　薩縛羯莫般藍般邏般尼謎　莎訶
若有善男子善女人。至誠敬禮不動如來應正等覺受持此呪。先所造作五無間業四重十惡。毀諸聖賢謗正法罪皆悉除滅。臨命終時。彼不動佛與諸菩薩來現其前。讚歎稱讚慰喻令其歡喜。復告之言。今來迎汝應隨我往所從佛國。彼命終已。決定往生不動如來清淨佛土。善男子復有世尊。名滅惡趣王王一名大自在勝經如來應正等覺。為欲利樂諸有情故。說陀羅尼令眾誦念。陀羅尼曰。
輸達泥輸達泥　薩縛播波毘輸達泥　戍睇毘戍睇　薩縛羯莫毘戍睇　莎訶
若有善男子善女人。至誠禮敬滅惡趣王如來應正等覺受持此呪。萬四千劫常憶宿命。所在生處得丈夫身。具足諸根深信因果。善諸技術妙解諸論。好行惠施厭捨諸欲。不造惡業離諸危怖。具正命念慧眾所愛重。常近善友恒聞正法。求菩提心曾無暫捨。以諸功德而自莊嚴。具善律儀怖諸惡業。恒無匱乏調柔樂靜。於天人中常受快樂。速證無上正等菩提。終不退於十到彼岸。常願利樂一切有情。諸所修行非專自利。在所生處常得見佛。護持正法預賢聖眾。
時薄伽梵說此經已。聲聞菩薩及諸天人阿素洛等。聞佛所說。皆大歡喜。信受奉行。

拔濟苦難陀羅尼經
