
佛頂尊勝心破地獄轉業障出三
界祕密陀羅尼
中天竺國三藏善無畏奉　詔譯
名金剛鼓。口開舌舉，震法界宮蓮華藏諸如來出定，即以摧破地獄，滅七遍之殃。起教菩薩說五字祕密，執本授如法布字，人主頂戴乎冠中，萬國清泰；節度觀察旌旗上書寫真言，四方晏安靜；專城太守鎮遏總戎，鼓角上題字，嚴警遠聞妖氣潛，熾盛布千里，苗稼洪潤，人無災疾疫，地土神祇風恬雨順。瑜迦事法約有千條，略述少分。念誦加持戰鼓上書畫，賊軍自降障，一人不損焉。佛言：「阿字金剛部主肝，鑁字蓮華部主肺，藍字寶部主心，唅𤙖字羯磨部主胃，欠字虛空部主脾。山海大地從阿字出，江河萬流從鑁字出，金玉珍寶日月星辰火珠光明從覽字成，五穀五果眾花開敷因唅𤙖字結，秀香美人天長養顏色滋味端正相貌福德富貴從欠字莊嚴。阿字是東方阿閦如來，鑁字西方阿彌陀如來，覽藍字是南方寶生如來，唅𤙖字北方不空成就如來，欠字是上方毘盧遮那大日如來。」阿字甚深空寂之體，取之不可取、捨之不可捨，萬法之母、大灌頂王，阿字是也。阿字是難信之法，小乘律師特勿令見。此本五部梵本四十萬言，出毘盧遮那經、金剛頂經，採集要妙最上福田，唯此五字真言。誦者所獲功德不可比量、不可思議、不可說也。金剛頂經五部真言，受持讀誦觀照理性，令人獲福，骨堅體健，永無災障及諸病苦，攝養長壽。阿，金剛地部，一鑁，金剛水部，二覽藍，金剛火部，三唅𤙖，金剛風部，四欠字，金剛空部，五。
如來體性無生觀　右五部真言，是一切如來無生甘露之珍漿醍醐、佛性之妙藥，一字入於五藏，萬病不生，況修日觀月觀即時修得佛身空寂。
五分法身義。阿鑁覽唅𤙖欠。　右上五法身真言，若日誦一遍或七遍、二十一遍或四十九遍者，挍量功德一遍福，如轉藏經一百萬遍，何況禪寂坐入定門，從阿字觀諦審分明如日照空，即是了見佛性，所獲福無有比量。祕藏文句實不思議，只恐聲聞法師、小乘持律者生疑不信反益其罪。譬如王有稚子偏最憐念，庫藏珍殄寶傾竭不惜，唯不與干將鏌鎁，恐不解運用故傷其體。是故如來密傳大菩薩，不與聲聞劣慧。已下三箇真言是三種悉地，成就法中立上中下品差別也。
阿羅波遮那是名出悉地，能生根莖遍滿四方，誦一遍如轉藏經一百遍。
阿微羅𤙖佉，大日經悉地品名降伏四魔解脫六趣滿足一切智智金剛字句也，是名入悉地，能生枝葉遍滿四方。光明晃曜入佛法界，名入悉地。若誦一遍，如轉藏經一千遍。
阿鑁藍唅𤙖欠是名祕密悉地，亦名成就悉地，亦名蘇悉地。蘇悉地者，遍法界也。成就佛果，證大菩提。法界祕密，言光明遍滿，唯佛與佛能入此門，緣覺聲聞不能照。此亦名祕密悉地。若誦一遍，當如轉藏經一百萬遍。出悉地從足至腰，入悉地從臍至心，祕密悉地從心至頂。如是三悉地，出悉地化身成就，入悉地報身成就，祕密悉地蘇悉地法身成就，即是三種常身正法藏，是故稽首禮毘盧遮那佛。
稽首毘盧遮那佛，開敷淨眼如蓮華，
三界調御天人師，大菩提心救世者，
深妙真言加持法，流入無生阿字門，
白毫無相正遍知，圓滿恒照如日月。
阿閦寶生救世者，彌陀成就不空王，
咸成於悉地吉祥輪，傳斯妙法化諸有。
慈心自在降三世，金剛薩埵不動尊，
無違誓願應時期，瑜伽事畢還金剛剎。
我依毘盧遮那佛，開心智印建標儀義，
無量功德普莊嚴，同入總持諸善逝，
願共有緣修學者，安住無上清淨海。

佛頂尊勝心破地獄法一卷
本批云：治歷二年六月一日，於肥前國以但石藏聖御房本書寫畢。僧靜暹。
貞和二年丙戌七月十八日，自金剛王院僧正御房御手下賜之畢。權少僧都文海。
天明元年辛丑閏七月十七日，以宇治慧心院藏本寫得訖。慈忍。
八家祕錄云：尊勝破地獄陀羅尼儀軌一卷，應知所明法未顯題額，是故有此註記，蓋是此本乎。
時享和改元秋七月，挍以上木。
　　　　　　　　豐山輪下快道誌
