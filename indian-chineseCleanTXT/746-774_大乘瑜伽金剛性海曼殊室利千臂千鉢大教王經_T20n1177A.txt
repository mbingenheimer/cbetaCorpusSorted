大乘瑜伽金剛性海曼殊室利千臂千鉢大教王經卷第一大興善寺三藏沙門大廣智不空奉　詔譯
敘曰。大唐開元二十一年。歲次癸酉。正月一日辰時。於薦福寺道場內。金剛三藏與僧慧超。授大乘瑜伽金剛五頂五智尊千臂千手千鉢千佛釋迦曼殊室利菩薩祕密菩提三摩地法教。遂於過後受持法已。不離三藏奉事經于八載。後至開元二十八年。歲次庚辰。四月十五日。聞奏開元聖上皇於薦福寺御道場內。至五月五日。奉詔譯經。卯時焚燒香火起首翻譯。三藏演梵本慧超筆授。大乘瑜伽千臂千鉢曼殊室利經法教。後到十二月十五日翻譯將訖。至天寶一年二月十九日。金剛三藏將此經梵本及五天竺阿闍梨書。並總分付與梵僧目叉難陀婆伽。令送此經梵本并書。將與五印度南天竺師子國本師寶覺阿闍梨。經今不迴。後於
唐大曆九年十月。於大興善寺大師大廣智三藏和尚邊。更重諮啟。決擇大教瑜伽心地祕密法門。後則將千鉢曼殊經本。至唐建中元年四月十五日。到五臺山乾元菩提寺。遂將得舊翻譯唐言漢音經本在寺。至五月五日。沙門慧超起首再錄。寫出一切如來大教王經瑜伽祕密金剛三摩地三密聖教法門。述經祕義。諸佛出世應物隨形。志求者智鏡玄通。念之者無幽不入。根緣感赴必藉此經。登菩提山除去邪執。契傳三二密得究瑜伽祕要法門。窮理微妙身口意業。用智修持戒定慧學。顯現通達證如來地。以信為首。乘般若舟速超彼岸。今述曼殊之德靈跡恒沙殑伽。聖覺無方神力潛運。以多塵劫悲願不住。菩提一主無二尊見。為菩薩自茲金色世界來期其忍土之中於清涼之山。導引群品而即現燈現雲。及萬菩薩信生奇特。現光現相之人身皆發正智為因利益三世。蒼生有趣願到菩提。次略舉經都題序目大乘瑜伽。金剛性海總攝一切法金剛五頂五智尊現大聖曼殊室利菩薩顯千臂千手千鉢化千釋迦灌頂曼荼羅一切諸佛修證如來金剛菩提具足一切法入毘盧遮那五金剛界聖智玄圓通入如來佛心三密三十支金剛智鏡聖道性海故。
爾時如來說示經教。法本五門演有九品。云何法本立為五門。
一者無生門。二者無動門。三者平等門。四者淨土門。五者解脫門。
云何經教說有九品。
一者一切如來金剛祕密根本聖教品。二者諸佛出現證修金剛菩提殊勝品。三者十方大菩薩出助證悟寤聖力品。四者一切賢聖入法見道顯教修持品。五者祕密歸止觀照法性決擇心地品。六者一切菩薩修學如來三摩地聖性潛通加被品。七者不思議法界聖道如來真如法藏自在聖智品。八者三賢菩薩入法位次第修行迴向菩提品。九者十聖菩薩入地等妙二位修學進入聖道成佛菩提解脫品。
就此五門之中。從第一門云何次第得入無生門。一者入阿字觀本寂無生義。毘盧遮那如來說根本清淨無生門。就此門中演有二三品。一者先說一切如來金剛祕密根本聖教品。二者後演諸佛出現證修金剛菩提殊勝品。次說經頌。
稽首如來法性身毘盧遮那清淨體
報化應現等如空般若無邊得自在
四智神用密加持慧海無窮遍一切
法界真如空無相本在有情體性裏
聖智力入識種中金剛迅疾同等體
如來法經囑曼殊祕密流通無障礙
曼荼灌頂授職位一切如來摩頂記
瑜伽三密志求成速達本源登佛地
千臂曼殊蓮華會金剛等持付一切
五智潛通加被心出到菩提證實際

大乘瑜伽金剛性海曼殊室利千
臂千鉢大教王經卷第一
如是我聞。一時釋迦牟尼如來。在摩醯首羅天王宮中於毘楞伽寶摩尼寶殿中。如來在百寶摩尼寶座上。與共毘盧遮那如來。於金剛性海蓮華藏會。同說此經。與無量大梵天王等。并與微塵數一切菩薩摩訶薩眾說。毘盧遮那如來法界性海祕密金剛界蓮華臺藏世界海。於中有大聖曼殊室利菩薩。現金色身。身上出千臂千手千鉢。鉢中顯現出千釋迦。千釋迦復現出千百億化釋迦。爾時釋迦牟尼世尊。其時在大會眾中。於是百寶座上。告普賢等十六大士菩薩。及一切諸大。菩薩摩訶薩。諦聽諦聽。今說毘盧遮那如來往昔聖力加持。令法界有情一切菩薩眾。修證曼殊室利祕密金剛心三摩地。所有菩薩及一切眾生。令得自智入佛知見開示寤悟入。是時毘盧遮那如來。則告牟尼世尊及千釋迦千百億化釋迦言。吾從往昔修持金剛祕密菩提法教者。是大聖曼殊室利菩薩摩訶薩是吾先師。吾今以說過去往昔師之因緣。吾以為清淨性號毘盧遮那。與一切眾生作菩提根金剛之性。吾則為本源自性性。金剛聖智種子故。則是時釋迦牟尼如來說此經畢已。是往昔毘盧遮那如來清淨心。出現大聖曼殊室利千臂菩薩金色身。顯現修行加持祕密性海法藏。令一切眾生悉皆得入是瑜伽大教王經。說出顯演毘盧遮那祕要深密法性經三藐三菩提。世尊說此經以為深妙之法金剛祕密海藏大乘瑜伽金剛菩提薩三摩地經。爾時毘盧遮那如來。說是大聖曼殊室利祕密三摩地教法者。與一切有情眾生。從往昔因地之時引發眾生。修習成就無上菩提。今說曼殊承佛五智尊聖性金剛三十支三密三菩提。令一切菩薩及一切眾生。修入速疾迅寤玄通。證入佛心金剛聖力。聖性菩提如來三摩地故。已前一切成佛者。盡皆修此最上大乘殊勝法教。速成佛果菩提也。於是世尊次釋說經之根宗本義。是時釋迦牟尼如來。自說往昔過去微塵數劫等如虛空盡於法界不可說不可說久遠已前世時。一切諸佛如來因地之時作菩薩。修行五智尊金剛灌頂大曼荼羅三摩地法五頂金剛界總攝一切法金剛菩提三祕密三十支三摩地法教者。則爾時毘盧遮那如來。付囑曼殊室利令傳授。與一切菩薩摩訶薩為師上首。觀照指趣迅疾證入玄通智觀。入一切佛心。證毘盧遮那法身智身清淨聖智法界海性。則是時毘盧遮那如來。流出五智菩提一切法殊勝總持一切三摩地。根本祕密總有五門。攝一切法大乘修多羅。同一切佛心三藐三菩提玄通勝義祕密法教。云何而行次第。依說聖旨趣求修學觀照。得入此法門。
一者牟尼世尊說入阿字觀本寂無生義。是毘盧遮那如來說。為往昔千釋迦千百億化釋迦成道時。此佛因地作菩薩時。如來為與說此阿字觀。修入根本清淨無生門。
二者牟尼世尊說入囉字觀本空離塵義。是阿閦如來說。為往昔千百億降伏魔民。無畏超勝自在佛說。是佛成道之時。此佛因地作菩薩時。如來與說此囉字觀。修入圓成實相無動門。
三者牟尼世尊說入跛字觀本真無染著離垢義是寶生如來說。為往昔千百億降伏貪根。普滿常足自在佛說。是佛成道之時。此佛因地作菩薩時。如來與說此跛字觀。修入法界真如平等門。
四者牟尼世尊說入左字觀本淨妙行義。是觀自在王如來說。為往昔千百億降伏瞋根。無量壽無忍自在佛說。是佛成道時。此佛因地作菩薩時。如來與說此左字觀。修入妙觀理趣淨土門。
五者牟尼世尊說入曩字觀本空無自性義。是不空成就如來說。為往昔千百億降伏癡根。難勝慧明自在佛說。是佛成道之時此佛因地作菩薩時。如來與說此曩字觀。修入成就金剛菩提解脫門。爾時說如是五如來法教次第。說五佛觀已。則是時釋迦牟尼如來。說一切諸佛菩提根本五金剛五頂聖智菩提解脫門。一切諸佛菩薩賢聖之所入處。一切初心菩薩及一切眾生之所修證觀行成佛處。一切大梵諸天帝釋四天王等。及諸聲聞四部弟子眾。善男子善女人等之所修學成就無上正等三藐三菩提處。佛告大眾諸大菩薩摩訶薩。若有初發意菩薩。及一切四部眾善男子善女人等。若發菩提心者。曼殊室利菩薩當有誓言。我有十種諸佛無盡甚深大願。所有一切菩薩及一切有情眾生。入我願者則是世尊諸佛之子。亦是我父母。於意云何我有先誓大願。依我十種大願者。先為父母兄弟姊妹妻子眷屬。得令富貴果報圓滿。兄友弟恭慈心不殺。聽學大乘讀誦尊經。轉教群品願至菩提。我亦作師僧子弟和尚阿闍梨同學伴侶。受我法教學我威儀。取我禮節令發勝願。迴向大乘學習菩提漸成佛道。於是我作他作大臣官長理務世俗。一一清正於國忠孝悉共有緣歸向菩提。得值三寶令發菩提之心。云何名為無盡十種甚深大願。
一者大願若有一切眾生所生三界或我作他作隨緣受化。四空五淨之主。八定四禪之主。梵王六欲之主。帝釋諸天之主。四天四輪之主。諸神龍王之主。八部鬼神之主。守護佛法之主。伽藍宮殿之主。四大持世之主。金剛堅牢之主。護國善神之主。大國小國之主。粟散世王之主。統領諸軍主。都攝所守主。所有水陸四生胎卵濕化。九類蠢動一切含靈。同生三世願佛知見。或未聞我名令願得聞。及聞我名於我法中。令一切有情盡發菩提。迴向大乘修無上道。若有眾生以法藥世醫。救療諸疾。歷數算計工巧博弈奕易。世典文筆歌詠讚歎。講論戲處導以度人。隨類同事接引世俗。令發菩提正見正授受。共我有緣得入佛道。
二者大願若有眾生。毀謗於我。瞋恚於我。刑害殺我。是人於我自他。常生怨恨不能得解。願共我有緣。令發菩提之心。
三者大願若有眾生愛念我身。欲心見我求得於我。於我身上於他身上。盛行諂曲邪見顛倒。及生淨行不淨行諸惡不善。願共有緣令發菩提之心。
四者大願若有眾生。輕慢於我疑慮於我。枉壓於我誑妄於我。毀謗三寶憎嫉賢良。欺凌一切常生不善。共我有緣令發菩提之心。
五者大願若有眾生。賤我薄我慚我愧我。敬重於我不敬於我。妨我不妨我。用我不用我。取我不取我。求我不求我。要我不要我。從我不從我。見我不見我。悉願共我有緣。令發菩提之心。
六者大願若有眾生。常生殺命。作屠兒魁膾畋獵漁捕。怨命現前更相殺害。無有斷絕世世相報。殺心熾盛不生悔過。賣肉取財自養性命。如此之心者永失人身。不相捨離報對。如是令發菩提之心。若有他人取我財物。我與財物。或施我財物我施財物。所得財物及不得者。於我有緣令發菩提之心。
七者大願若有眾生。供養我者我供養他者。或我造他造寺舍僧房。伽藍佛塔禪房蘭若獨靜之處。或我造他造一切功德。及造菩薩諸佛形像。令他布施修立福祐。遍於法界迴向一切諸佛菩提。令一切有情同霑此福。及有他人自己朋友同伴師長弟子。修行苦行節身斷食。持戒破戒有行無行。和尚阿闍梨教導稱說。聽受我教我受他教。同行同業共我有緣。令發菩提之心。
八者大願若有眾生廣造諸罪。墮於地獄無有出期。經無量劫受諸苦惱。從地獄出生於五趣。先作畜生將命還於前生。負物作駝驢猪狗牛羊象馬奴婢僕從。償他宿債累劫倍陪命。還他偷倫盜無有休息。我於五道隨形受化。常生同世教化於人。或作貧窮困苦盲聾瘖瘂最下乞人。於一切眾生眾中。同類同緣同事同行。同業導引得入佛道。共我有緣令發菩提之心。
九者大願若有眾生。縱恣身心我慢貢高。故於我法中污埿佛法。師長弟子無慚無愧。用僧佛錢菩薩財物。殺生偷盜邪行。妄語綺語惡口兩舌。鬪亂縱恣貪瞋。不揀良善劫奪他財。拒諱謾人不識善惡。廣造十惡一切諸罪。死墮阿鼻入諸地獄。從地獄出輪還六處。入生死海諸趣惡道。願共有緣同業同道。隨緣化變當以救之令得出離。共我有緣發菩提心求無上道。
十者大願若有眾生當於我法。若我有緣若我無緣。同我大願則是我身共我無別。行四無量心心等虛空。廣度有情無有休歇。願達菩提登正覺路。大聖曼殊以聖性願力。不入三界亦不出三界。心如虛空常在如來清淨性海真如藏中安住法界。遍在眾生心識體性。曼殊室利言。我有大願以聖性力。加持有情令罪垢消滅。得入菩提諸佛聖果。則是名菩薩十種大願。如是曼殊發廣大願已。三千大千世界六種震動。天雨曼陀羅華遍滿虛空。其時大會諸眾盡見其華。同時讚歎曼殊大士。聖力自在不可思議不可言說。爾時諸大會眾咸皆歡喜信受奉行。
是時釋迦牟尼世尊。從摩醯首羅天下降閻浮世界。在舍衛國中祇園精舍。於大道場在大會眾。有百億菩薩摩訶薩眾。有七十億阿羅漢四果眾。有六十億諸大梵王一切諸天眾。有五十億帝釋一切三十三天眾。又有四十六億四天王眾。又有四大轉輪王有三十五萬眾。又有修羅龍神八部鬼神夜叉二十萬四千眾。又有虛空非天虛空曠野諸神鬼。有十五萬眾。又有山岳川原泉池河海樹林草木華果藥草神及有一切地水火風神。有百萬億上首眾。復有十六大國王并餘小國主。比丘僧比丘尼優婆塞優婆夷四部弟子等。善男子善女人一切眾生。有七萬億眾。是時釋迦牟尼如來在大會眾中。據百寶師子之座。入百千金剛三昧。放法界金剛寶焰光明。皆作金色靡不周遍千百億三千大千世界海。世尊復從定而起。安詳庠熙怡微笑。是時大會眾中。有十六大士菩薩摩訶薩。曼殊室利菩薩為於上首。從座而起繞佛三匝。在佛一面長跪叉手合掌向佛而白世尊。如來安詳微顏熙怡在三昧時。大眾久未知如來說何因緣演何教法。而應廣度一切眾生。佛告曼殊室利十六大士菩薩摩訶薩等。吾當為度一切法界無盡眾生等如虛空。示過去未來現在世界。三千大千一切剎土。一切菩薩眾。一切聲聞眾。一切大梵諸天眾。一切龍神八部眾。一切諸天鬼神眾。一切帝釋三十三天眾。四天輪王眾。一切四部弟子眾。善男子善女人等。如來言吾當與大眾等。說曼殊室利往昔久遠因地已來。共十六大士菩薩摩訶薩。從初元首教諸菩薩及一切有情眾生。修學如來瑜伽金剛菩提三密門三十支三摩地法教。修入證寤諸佛金剛菩提真如觀門。世尊言吾今顯說曼殊等十六大士菩薩摩訶薩往昔因地。修持諸佛如來曼荼羅祕密三摩地殊勝金剛菩提三密聖性功德之力。擬欲令諸一切菩薩。修證入金剛三摩地。佛告大會一切菩薩摩訶薩。及諸聲聞苾芻眾四部弟子等。如是曼殊修行一切諸佛如來金剛三摩地法。無有比度不可說不可說不可思議如是。諸大菩薩眾等言。今復世尊說金剛三摩地。無有比量者有幾種法。如來言法有十等。何者為十。
一者假使如世間劫人火起時。燒三千大千世界。經于千七日其火洞然猛焰極熾。於世界中洞徹無邊。如來在中安住金剛三摩地。不加功德諸力自在。任運清涼坦然安泰。平等清淨常樂我淨。是故三摩地法甚深奇特。善哉善哉無可比校。
二者如來向洞然猛焰。在大火之中。住金剛三摩地者經行坐立。一切行住無有障礙。如來端嚴高顯金色威力之身。光明殊特影蔽一切諸惡趣門。無有雜穢悉皆清淨。是故如來三摩地。則有甚希奇特之法。
三者假使如上世界乃至大洞然之火。如來在中入金剛三摩地。得閻浮世界廣博嚴淨。譬如自在天宮。以如來自在力盡得清涼。則是世尊住三摩地。甚希奇特之法。
四者三界火然大地通同洞然熾盛。如來在中住金剛三摩地時。自然得感有流泉浴池。名華軟草細滑青翠。如迦遮隣地觸軟清淨。𣱦氳香氣不可有比。如來在中安住自在。神力甚希奇特之法。
五者如上大火徹下。下火徹上。悉皆洞然。如來在中住金剛三摩地。時自然有八功德水。清涼浴池沐浴如來。何者為八。一者心得快樂如入禪定。二者輕安。三者軟滑。四者澄虛靈性淨。五者無諸穢濁。六者清瑩淨徹。七者常飲安善。八者多飲無患。消除煩惱得常樂清淨。則是如來聖力甚希奇特之法。
六者世間大火洞然不休不息。如來在中住金剛三摩地。坐臥安禪自然快樂。和暢輕安如清涼之風來飄佛身。譬如清淨涼之水沐浴身心。適性安隱快樂清泰無有譬喻如人極熱得遇大樹。厚蔭涼風吹體悅意。安樂三昧聖力無比不可思議。盡皆清淨如來聖性甚希奇特之法。
七者假使大千世界大火洞然。如來在中住金剛三摩地。自然涌出清涼池沼出大蓮華。有無量諸華以為眷屬。其華𣱦氳香潔無勝。光彩映發如大日輪晃耀無比。如來在中不可譬喻。覩者悅豫歡喜開寤。進趣菩提不可說盡。則是如來甚希奇特之法。
八者上有大火下徹閻浮。滿中洞然熾焰赫奕。如來在中住金剛三摩地。自在然安坐入于三昧。快樂無比量同虛空。自然出現有大香園出妙鮮果。復有五種殊異之華。嗢鉢羅華芬陀利華。般頭摩華俱物頭華摩訶曼陀羅華。五彩映發香潔鮮明。異種殊妙不可稱計。見者歡喜自然證得。三禪適意悅樂無盡。則是如來甚希奇特之法。
九者假使百千世界大火熾焰極盛無邊。如來在中住金剛三摩地。坐立行住安禪在定。自在神用聖力無比。自然現出百千諸佛。百千淨土不可思議。如來聖性令一切菩薩覩現神力。修入寂滅菩提究竟。金剛佛地常樂我淨。則是如來神通自在。甚希奇特之法。
十者假使無極劫火熾盛猛焰。無有休歇焰火洞然。如來在中入此金剛三摩地。自然如來現出阿耨大池。於其池中出大蓮華。百寶妙色莊嚴相映。暉曜如日世間無譬不可名說。其大蓮華遍於三千大千。一切法界靡不周遍。其華晃曜放大光色等如虛空。忽有聲言如來本所有大誓願。當令無數諸大菩薩一切眾生。悉令證入毘盧遮那真如法藏清淨性海金剛三摩地。速證無上正等菩提。則是如來金剛大智甚希奇特之法。
是故如是世尊說。有十種金剛三摩地甚深殊妙之法。不可校量不可譬喻。於是爾時佛告一切大會諸大菩薩摩訶薩。當知如是一切如來。異端瑞殊勝甚希奇特勝妙之法。是一切諸佛如來。先世修持金剛三摩地祕密三十支三菩提法教。無上果力聖慧大智成就一切諸佛法教阿耨多羅三藐三菩提。令一切有情眾生。悉皆證寤得成正覺。是故如來語曼殊言。如是佛金剛三摩地者。汝當自為一切眾生應當說之。曼殊室利辭退聖言。不敢對如來前自說聖教是時世尊領受曼殊如來自說。則告之言。曼殊室利汝於往昔。當為法界有情一切眾生。令發無上正等菩提之心。云何修持如來金剛三摩地者。其教甚希奇特。不可比喻不可說盡不可校量。則爾時世尊重語曼殊室利言。汝當與大會之中一切菩薩摩訶薩。及一切有情眾生。自說本因大願聖行佛剎功德莊嚴諸佛淨土。成就一切諸大菩薩得菩提時。令諸菩薩從汝聞是甚深妙法殊勝之義。曼殊室利重啟如來而白佛言。世尊大慈下顧垂愍。若許我說我則說之。世尊告言吾當許汝。是時曼殊室利則對如來前及對大眾前。便入于金剛三昧三摩地。以無礙天眼徹見十方三千大千世界無量微塵數不可說不可說佛剎世界一切諸佛世尊諸大菩薩摩訶薩一切賢聖。如此諸佛菩薩。盡皆得是曼殊化度成佛。令得阿耨多羅三藐三菩提。其時大會諸大菩薩及一切眾生。亦得一時同見曼殊聖德化度顯現一切諸佛。是時釋迦牟尼如來則告大眾言。非是吾勸發菩提之心。皆是曼殊室利菩薩。往昔勸發菩提。悉令滿足得阿耨多羅三藐三菩提盡皆成佛。是時大會眾同聲讚言。歎大聖曼殊室利。久植德本導引群生。大眾等深敬曼殊不可思議不可譬喻。又更其時曼殊室利在大眾中。又當稽首重白世尊言。我有大願復願如來加被於我。我今便令更對世尊前。不起于坐但以化身。遍於十方微塵數佛剎世界。為諸有情一切菩薩摩訶薩。而為演說如來大乘瑜伽金剛三密門三摩地教。對於大眾我今顯現。令一切菩薩摩訶薩及一切有情眾生。修入此瑜伽金剛三摩地。證無上正等菩提者。當來盡願成佛。是時曼殊殊室利菩薩。對如來眾會之中。現作神通廣度他方群品法界眾生。依說先願真實不虛。是故則師子勇猛雷音菩薩。則於眾中從坐而起。於世尊前作禮長跪。叉手合掌向佛。而白世尊言。曼殊室利當來總願。一切菩薩及一切有情眾生得成佛者。曼殊室利當來自成佛。名何等佛。令得一切眾生盡成佛果。曼殊室利成佛名何等字字復。有何名號。師子勇猛菩薩則對如來前。白曼殊室利。仁者汝為於大眾。說當來成佛名號之者。於意云何曼殊言語師子菩薩。止止不須說。我今不敢對於如來。自說當來成佛名號。曼殊有辭再三不敢自說。爾時如來則為大眾一切菩薩及一切有情眾生。則告師子勇猛菩薩言。善男子吾今與此大眾。說曼殊室利當來。經無量劫導引群生。後乃成佛之時。號名普見如來。及一切有情眾生當來成佛。亦同彼佛名號。何以故普見如來自有願力。普使十方微塵數有情眾生。憶念我名之者。則得一切普使得見。既得見已不假功力。罪垢自然消滅決定。則得普當成佛。號名普見如來。是故一切善男子菩薩摩訶薩誓當深信勿作疑念。若無疑念則得十方諸佛悉皆助護。手摩其頂修證菩提。是時如來告言師子勇猛菩薩。若有一切有情眾生。不信是語者無有是處。則是此人近從地獄而出。先世曾作盲聾瘖瘂之身。何以故生生世世不得見佛。常墮地獄作畜生之身。輪迴四趣無有停歇。如是之人不可教導亦不忠中誨。是時一切大眾聞如來說普見如來成佛利益。一切眾生功德圓滿福力甚多。大眾等深生慚愧。諦信諦信渴仰信受世尊所說。是時曼殊室利菩薩。更對大眾前再白世尊言。我今本自有願。若我在世及滅度之後。其有眾生及一切菩薩。若稱普見如來名號。及念我名者。一切重罪及謗方等經悉皆消滅。無問一闡提罪者亦皆滅盡。總當成佛。曼殊所說其實不虛。一切大眾咸皆信受。又曼殊室利重白佛言。今我復有大願。若我共一切眾生修菩提時。於我剎中若諸菩薩及一切有情眾生。生我世中。初生之時衣服飲食臥具四事。所須之者。隨手而出。若出得已將此衣服飲食臥具。先當供養諸佛如來及諸菩薩。然後當自受用。爾時曼殊室利自說本願已。一切菩薩及一切眾生深生諦信。則當信受歸依奉行。是故師子勇猛雷音菩薩摩訶薩。更再重請如來世尊說。於後世末法之時。依何而行云何修習。世尊告言師子勇猛。吾當為汝分別解說。善男子當來之世。閻浮末劫佛法將欲滅盡之時。若有一切菩薩及一切有情眾生。從初供養將七寶珍物飲食幡蓋。種種供養七俱胝恒河沙微塵數十方世界。諸佛塔廟舍利形像者。經於千劫。若有菩薩及一切眾生。學曼殊室利菩薩法教行願者。行經七步。其受福利功德多少。不可校量殊特無比。勝前菩薩供養七俱胝諸佛塔廟功德。百分不及一乃至算數譬喻所不能及。何以故示以如是世尊為大眾說。修學曼殊室利菩薩行願功德極多。最勝超越無量無邊。所以者何曼殊室利是一切諸佛如來金剛本母。所以從曼殊菩薩金剛般若身心。生一切諸佛菩薩。是故世尊說一切菩薩。修行曼殊室利行願功德福力甚多。勝前菩薩供養功德。何以故供養寶塔者。則是名有漏之心。如此功德有限有量。菩薩若修學曼殊室利行願祕密教者。則是修持如來金剛無漏之心無限無量。是故則得速超佛地諸佛法身。是時釋迦牟尼如來。說曼殊室利菩薩摩訶薩往昔修行。教諸菩薩及一切眾生。修學大願功德。聖力聖性殊勝無比。其時大眾一切菩薩摩訶薩。四部弟子善男子善女人等。盡皆歡喜信受奉行。次則當說一切諸佛菩薩。修證聖智功德法力故。是時釋迦牟尼如來。在祇園精舍大會道場內。告師子勇猛雷音菩薩摩訶薩。吾對大眾會中諸菩薩摩訶薩等。付囑如上所說過去三世一切諸佛金剛菩提三摩地教法。付與曼殊室利菩薩。當與十六大士菩薩為於上首。傳授與一切菩薩摩訶薩。及一切有情眾生。令證如來聖力加持。進修一切如來金剛三密菩提實相法性三摩地經教。及修如來聖性觀者。師子勇猛言。云何名為實相法性三摩地經教。云何名為如來聖性觀者。則師子勇猛及諸菩薩。同共稽首如來而白世尊。為我等分別解說。我等諸菩薩及遠世來劫一切有情眾生。依如來言教。進修奉持一切諸佛聖智法性瑜伽金剛祕密三摩地經教。及修持如來聖性觀者。佛告師子勇猛等。說此經是一切諸佛大乘修多羅一切經之根本祕密法性三摩地經教。汝當奉持精進修行。其時如來與一切大眾及諸菩薩。說此修多羅一切經之根本祕密法性經已。登時一切世界及閻浮提。忽然廣博嚴淨變為金色。空中百寶旃檀之香。香風吹樹眾鳥和鳴。皆作梵唄之音。是時有此瑞相。殊勝奇特佛世未有。世尊則告師子勇猛等。汝當奉持如來說此經教。師子勇猛一切大會眾及諸菩薩等。深生悚愧不可思議。云何奉持修行如說此經。爾時世尊則為師子勇猛等及一切菩薩摩訶薩。說此大乘一切諸佛瑜伽祕密金剛三摩地根本經教。於此經宗及體。都有二門。云何說此經宗體。有二門一者清淨實相為宗。二者真如法界為體。云何清淨實相為宗。說經之根宗本有三。一者毘盧遮那法身本性清淨。出一切法金剛三摩地為宗。二者盧舍那報身。出聖性普賢願行力為宗。三者千釋迦化現千百億釋迦顯現聖慧身。流出曼殊室利身作般若母為宗。次第即當說。二者云何說此經體。如來真如法界為體。於意云何根本聖體有五。一者本源自性清淨聖智金剛聖性為體。二者無動大圓性鏡金剛菩提為體。三者平等性金剛法界為體。四者如性觀察理趣金剛聖力智用為體。五者成就菩提聖性金剛慧劍為體。如上所說。若一切菩薩應當志誠修學速證佛地。是故如來說宗體已。即當云何名為遍如來一切聖性之觀。菩薩若修如來一切聖性觀者。世尊說一切菩薩及一切有情眾生。有十種纏縛身心大難障故。若能修持聖性觀者。先須當識心地體性無明纏縛。若應不識即被蔽覆心性。聖慧道眼則不能開故。其纏縛性者。甚能微細障。於菩提先當識心十種纏縛。身心障蔽大難之者。云何則得通達進修無上菩提。若菩薩現修觀行者。須於大師受法阿闍梨邊。決擇十種纏縛身心。速達聖性悟入菩提。則當修得如來聖智聖性力。觀達證菩提金剛解脫如來法身。云何名為十種纏縛。一者由性慳嫉。常網其心纏縛蔽障。令心邪見不得正悟。是名纏縛障礙。二者由無明影蔽之所障礙。慧眼難開妄惑覆翳。是名纏縛障礙。三者煩惱迷悶貪瞋邪見。處處計著不能信正。墮愚癡坎深著世網。名為纏縛障礙。四者貪愛五欲駛水常流。惑障迷心垢重纏縛。無明漂沒無有歇期。是名纏縛障礙。五者味魔死節相續無休。邪箭所中盛年夭喪。名為纏縛障礙。六者忿恨密煙之所熏㶿。於心眼中被所翳障。是名纏縛障礙。七者貪欲熾火恒所燒然。虎狼之心四向叉撮。名為身心纏縛無明障礙。八者飲惡魔悶酒醉蓋心。喫過失毒藥惑亂狂走。是名纏縛蔽障身心。九者五蓋惱害常被遮礙。覆正智心難可解脫。名為纏縛不得開悟。十者苦海大河六道四生。輪迴五趣無能間斷。慳貪在心常受飢饉。出生入死墮於地獄無有絕期。是名纏縛不得解脫。是故十種纏縛者。蔽覆身心障難修持。不得證入菩提佛果。如是此教令一切菩薩摩訶薩及諸有情眾生。修入如來菩提聖性觀。云何證得聖性觀者。菩薩志誠修持心地三性三無性。除去惑障十纏蔽覆而得解脫。如來則當具說修證。開通心地總有三義。一者三性三無性。二者智起即慧用。三者心動則心眼見。云何名為三種之義。一者於遍計所執性者。向淨識性中微覺智起則是慧用。遍計所執於慧用照寂。則智用寂照證慧用寂滅。如何得滅遍計所執。若覺智無起相名了證。慧用寂靜則滅遍計所執其性清淨。如何證依他圓成實性。依他起性者。心皆依色而起。圓成實性者。無有所依心性無託。諦觀無用心性瑩徹。寂靜無動性如瑠璃。內外明淨則是名為見性無動。心證寂靜名為三性三無性。菩薩若修證。得如來三無性。聖性觀者則是除去十種纏縛適然解脫。則速達本源自性清淨菩提涅槃故。是故如是一切大眾。諸大菩薩摩訶薩。四部弟子善男子善女人等。聞佛所說歡喜踊躍得未曾有信受奉行。

大乘瑜伽金剛性海曼殊室利千臂千鉢大教
王經卷第一

大乘瑜伽金剛性海曼殊室利千
臂千鉢大教王經卷第二
大興善寺唐三藏沙門大廣智不空奉　詔譯
二者說諸佛出現證修金剛菩提殊勝第二品是時釋迦牟尼如來。告曼殊室利菩薩言。吾今啟請諸佛如來。令聖力加持一切菩薩摩訶薩。進修一切如來金剛三密三菩提法三摩地觀。令諸菩薩心等虛空性如法界。廣度有情無盡眾生。又令曼殊室利菩薩摩訶薩。與一切菩薩一切眾生。作為導首。是故曼殊室利菩薩。對世尊大眾菩薩前告言。若有一切菩薩及一切有情眾生。志求無上菩提。修持真實佛金剛聖性三摩地一切法者。一切法即是一切有情心是也。為有情眾生心地法藏。有煩惱種性。煩惱種性則是菩提性者。有情心處本性真淨。空無所得。是故有情心是大圓鏡智心處是也。菩薩於圓鏡智心作志求。用功觀照大圓鏡智。心性覺證寂滅。即得了寤悟心鏡瑩淨。瑩淨達空即心證平等性智。證平等性智者。通寤達性本性實空。證入空中心。心心性如如性體地。名入如如智。則證妙觀察智也。得入如如性清淨聖智。獲得金剛成所作智者。證菩提性成就聖智也。是故則名四智菩提玄通觀智。入一切佛心金剛三摩地。聖智相應則名瑜伽三密門三十支契印。加持身密十支三摩地。令身根清淨。證身體性智聖力。加持口密十支三摩地。心念觀智清淨。則聖力加持意密寂靜十支三摩地。則意密地清淨。則如性真淨。證性印三昧不空聖智金剛喻定三摩地如來法身。成就如是祕密教者。是故令一切諸大菩薩摩訶薩及一切眾生。修學教旨入瑜伽一切法修持佛金剛三摩地三密菩提法教。入聖性海無邊三昧法界三摩地故。其時大眾會諸菩薩眾中。唯有大士十六仁大菩薩摩訶薩。共曼殊室利菩薩。同願同行修證大乘瑜伽金剛三密菩提三摩地。餘諸一切十信颰陀婆羅菩薩等。聲聞人眾舍利弗等。不同曼殊心等虛空性如法界廣度有情自諸菩薩聲聞人等。心量小智不廣有限志願下劣。過八十億俱胝那庾多百千劫。修行菩薩道始滿五波羅蜜。是時曼殊室利共大士十六仁菩薩摩訶薩。對於如來大眾前。再三重發廣大弘願。願我等共十六仁普賢大士菩薩等。心同於虛空廣度有情等若空虛空界。復願一切眾生。同我無盡大願。我當救之無有休息。復有大願願我等諸菩薩及我身心。通於法界同太虛空無有障礙。智身報身常願現於六道四生胎卵濕化九類有情。眾生之前常現此身。願見我形適然障滅。令一切眾生發菩提心。歸向大乘瑜伽祕密。修習菩提速超佛地。是故師子勇猛菩薩。稽首如來而白世尊。向者如來所說令曼殊室利。與一切菩薩及一切眾生皆為上首接引修習無上菩提。云何修持瑜伽三密門金剛三摩地觀。
爾時曼殊室利菩薩。則為師子菩薩等十六大士。說次第修行如來祕密成就一切金剛菩提觀。如何十六大士修行加持菩提觀者。云何亦得見聞十六菩薩曼殊普賢等。本有金剛殊勝名號祕密菩提行持傳授加被。修學一切菩薩有情眾生盡皆成佛。何者本是次第名號。云何聞覩十六菩薩殊勝名故。如何名大士十六菩薩。
一者東方第一普賢菩薩摩訶薩。名號金剛手。為一切有情稽首毘盧遮那如來。加持一切眾生令入一切金剛薩埵三摩地。妙堅牢故證修入一切如來清淨法身金剛實性中。轉戒定慧解脫解脫知見。成金剛法輪。利益一切有情眾生。令一切菩薩摩訶薩修入佛心觀。
二者不空王菩薩摩訶薩。號金剛鉤召。自入三昧。證入毘盧遮那佛心。出一切如來大鉤召印。召請一切如來作神通力。從金剛大鉤形。出現加持一切世界。菩薩摩訶薩。入微塵數諸佛如來法身菩提。令一切菩薩修入菩提真如觀。
三者摩羅大菩薩摩訶薩。號名金剛弓。自入三昧。證入毘盧遮那佛心。住如來摩羅大清淨業最勝悉地。成就金剛菩提箭。迅疾速入如來聖性聖力。加持一切菩薩身心性智。除去諸障入迅疾金剛菩提實性觀。
四者極喜王大菩薩摩訶薩號名金剛喜波羅。自入三昧。證入毘盧遮那佛心。同為一體。出微塵數歡喜波羅形狀。加持一切菩薩。入金剛菩提薩埵無我體性智空觀。
五者南方第一虛空藏大菩薩摩訶薩。號名金剛藏王。自入三昧。證入毘盧遮那佛心金剛藏性。出一切如來虛空法界寶藏。生金剛妙寶形。出微塵數一切諸佛如來三昧光明照耀。加持一切菩薩摩訶薩。修入金剛菩提輪三摩地法空觀。
六者大威德光大菩薩摩訶薩。號名金剛光明。自入三昧。證入毘盧遮那佛心。出一切如來金剛日輪三昧。加持一切菩薩摩訶薩。令修入金剛三密佛三摩地。得證日輪菩提一性觀。
七者寶幢摩尼大菩薩摩訶薩。號名金剛幢。自入三昧。證入毘盧遮那佛心。出一切如來金剛祕密法藏聖力。加持一切菩薩摩訶薩。令入金剛勝幢寶藏三摩地。令證一切菩薩。入無動地涅槃佛性無心觀。
八者常喜悅大菩薩摩訶薩。號名金剛喜智。自入三昧。證入毘盧遮那佛心。出金剛微笑喜形。加持一切菩薩摩訶薩。修證入一切如來金剛歡悅實性三摩地。令一切菩薩。證入悅意性清淨金剛實際觀。
九者西方第一觀自在王大菩薩摩訶薩。號名金剛眼。自入三昧已。證入毘盧遮那佛心自性清淨身。出一切微塵數諸佛如來。令一切眾生。住三摩地性同為一體。量等法界遍盡虛空。生大蓮華金剛寶形如空法界。從彼金剛蓮華形。出生一切如來金剛自性聖智三摩地神境通自在聖力。加持一切微塵數佛剎中一切菩薩摩訶薩。令入聖性自在神用諸佛慈心淨土觀。
十者曼殊室利大菩薩摩訶薩。號名灌頂王金剛慧。自入首楞嚴三昧。證入毘盧遮那如來佛心。同為一體。自在聖性。生微塵數般若波羅蜜慧智。出生殑伽河沙金剛慧劍般若形。證入一切如來金剛智慧劍同為一性。加持微塵數佛剎世界諸大菩薩摩訶薩。修入一切如來金剛三摩地。證金剛慧劍揮滅一切眾生煩惱罪障。成就一切有情眾生。修證無上正等菩提觀。
十一者妙慧法輪大菩薩摩訶薩。號名金剛場。自入法性輪三昧。證入毘盧遮那佛心法輪性海三摩地。同一切如來金剛聖性一體法輪智法界金剛界三摩地。出一切佛剎微塵數微塵數諸佛如來。加持一切菩薩摩訶薩。令入大曼荼羅灌頂。證得瑜伽三密三摩地聖性相應同等神通自在聖力。修證法性法輪三摩地觀。
十二者聖意無言大菩薩摩訶薩。號名金剛聖語自入一切文字般若無相三昧。證入毘盧遮那佛心金剛法性。同為一體。出一切如來祕密三摩地念誦狀形。出生一切微塵數如來金剛法性身。加持一切諸大菩薩摩訶薩。令自勤。修證三密三摩地。入法界佛性法身聖性觀。
十三者北方第一毘首羯磨大菩薩摩訶薩。號名金剛毘首羯磨轉法輪王。自入三昧已。證入一切如來毘盧遮那佛心一切清淨摩羅大寂諸佛菩提法藏。出生微塵數佛剎世界。一切羯磨如來世尊。同為一切諸佛毘盧遮那如來性海真如法藏。生一切金剛薩埵毘首羯磨。成就一切菩薩摩訶薩阿耨菩提。令諸菩薩當自觀照自性心地。修入證得諸佛智鏡金剛瑜伽三密三菩提圓通一切金剛三摩地觀。
十四者難敵精進力大菩薩摩訶薩。號名金剛慈力迅疾灌頂。自入金剛智地三昧。證入毘盧遮那佛心。住如來大金剛祕跡三密性三摩地佛堅牢甲冑性海同為一體。出百千大金剛甲冑形。住佛手子掌中。從金剛甲冑形。生一切世界微塵數諸佛國土如來守護一切儀範軌則廣大事業。同一切如來神通自在聖力。加持一切菩薩摩訶薩。得難敵聖力精進道行。速證疾入如來金剛甲冑體性三菩提觀。
十五者摧一切魔怨大菩薩摩訶薩。號名金剛暴怒。自入三昧。證入毘盧遮那如來佛心同為一體一性。出金剛大牙器仗金剛狀形。住佛掌中。從彼金剛牙形。生一切佛世界微塵數如來金剛身。作一切降伏暴怒等。為一切佛神通聖力。加持一切菩薩摩訶薩。成就金剛牙器仗安立世界中。暴怒恐怖攞伏一切天魔。及一切自性煩惱魔。令一切菩薩得無礙。修證如來三摩地。令入聖智自性三密迅疾金剛觀。
十六者金剛拳法界王大菩薩摩訶薩。號名堅跡金剛界。自入月輪心瑩淨自性智鏡三昧。入一切佛心如來金剛薩埵菩提地。出一切佛世界微塵數佛土一切如來。加持一切菩薩摩訶薩。令修證入一切平等性智三摩地。證金剛甚深一切法義成就菩提。速超入一切如來毘盧遮那法身智鏡性。則見我身同如來形。證入金剛界性。成就一切如來法智身佛五眼觀。
則是時十六大士菩薩摩訶薩。各各自說觀門諸佛如來金剛悉地。成就阿耨多羅三藐三菩提。令一切菩薩摩訶薩及一切有情眾生。修證入瑜伽三密門三十支三摩地金剛菩提觀已。其時閻浮提世界。忽然廣博嚴淨。現為金色世界廓清。即有微塵數千百億佛剎世界一切諸佛如來。同時出現為作證明。總共讚歎曼殊室利為於上首。與普賢等十六大士菩薩摩訶薩。願為一切有情眾生。疾令修證。速得成就阿耨多羅三藐三菩提。
爾時則是一切如來出現讚歎而作證明。諸佛如來同聲共說。曼殊室利當為菩薩上首。普賢十六大士等。得諸佛唱言歎深行德。善哉善哉曼殊普賢十六大士菩薩。能從往昔因地無量劫來。發弘大願而度有情。心等虛空無有休歇。此是十六大士行菩薩行。甚深無盡之德。如來證明不可校量無有比度。殊勝之願不可說不可說不可思議。如來說已。其時忽然出現六大金剛。亦當同聲讚歎曼殊普賢十六大士深德之行而作證明。金剛力士言。曼殊普賢等不可說。皆得無礙辯才。證大法忍成就菩提。降伏魔怨制諸外道。到於如來聖性金剛智地。一生補處得陀羅尼金剛聖力。實無所畏自在神通。證如來法身一切功德一切諸佛之地。無盡大智皆悉具足。不可思議不可說盡。何者守護云何名為六大力士金剛助護佛法。一者大樂二者大笑。三者一髻尊四者降三世。五者四足尊六者閻曼德六足尊。
爾時佛告師子勇猛。汝當至信如是六力士大金剛同聲唱言。我等六大金剛發大誓願。亦當同共曼殊普賢往昔同行同願。奉如來教令佛法常當守護。勿令天魔諸惡外道惱亂攪擾。當願盡於未來之際。心等法界常當荷護。令一切眾生願到菩提成無上道。則是時大會於是菩薩眾中。師子勇猛雷音菩薩。從座而起長跪合掌而白佛言。向來所說微塵數諸佛如來。從何處所來而作證明。佛告師子勇猛菩薩。如是十六大士。曼殊等往昔因地。教導有情令發大乘阿耨多羅三藐三菩提。早得成佛。亦當出現微塵數一切諸佛。往昔有因。是故當與曼殊普賢十六菩薩而作證明。是時師子勇猛菩薩在大會眾中。慇懃稽首而白世尊言。我曾往昔久遠已前因地之時。早共於曼殊室利菩薩。於袈裟幢世界。有佛號袈裟寶幢如來。與諸菩薩同共作聲聞中出家。何故今得微塵數諸佛出現來作證明。我等大會實亦難信。是時釋迦牟尼世尊告言。則為大會眾諸大菩薩摩訶薩師子勇猛等。說曼殊室利因地往昔諸佛因緣。證明成就阿耨菩提。亦說曼殊久遠已前。住佛世界作大乘菩薩。早已發無上菩提之心。經無量劫漸次修學。其時於寶幢如來佛出世時。於聲聞眾中出家而作沙門。方便接引聲聞之眾。令發無上菩提之心。歸依大乘漸漸次第當自修學。其心廣大等若虛空。曼殊大士志誠接引。復發大願幽冥靈聖神道。與我證明令我誓願。成就有情一切眾生。次第修學如來聖性金剛菩提。曼殊室利菩薩後經無量賢劫佛剎世世修行。乃值至佛土劫名淨光。其時世界號名須彌德。於其世中雖有諸山濁惡五趣諸類雜居。然且其國土眾寶所成。清淨嚴飾無諸穢惡。有百億四天下百億世界。其中有一四天下佛剎世界。號名師子臆世界。於其世界中有八十億王城。就八十億王城中。有一王城名曰自在幢城。於其城中有一轉輪聖王。號名大威德王。其次彼王城北有一菩提道場。名曰滿月光明道場。於其處所。有一守護菩提道場之神。號名慈德。其時於世界中有一菩薩。名曰離垢幢菩薩摩訶薩。坐於菩提道場欲成正覺。是故其時於此世界中。有一大國惡魔徒眾。於其眾中有一最大惡魔王。名曰金色光。與其眷屬無量徒眾。俱來至到菩薩處所。皆欲惱亂離垢菩薩。勿遣成道。其時之世於自在幢城。有一大威德轉輪聖王。以獲得菩薩聖性智力神通自在。化作兵眾其數處甚多。圍遶菩提道場。諸魔惶怖悉皆奔散。其時離垢幢菩薩摩訶薩。遂則得成正覺無上正等菩提。
爾時菩提道場神慈德。見菩薩成道已。慚愧無量歡喜無盡。將何報願無處思量。便於彼大威德王邊。發大深願而生子想。其時菩提道場神慈德。則便頂禮離垢幢如來足作是願言。願我與此大威德轉輪聖王。世世生生同願同行。常願修持金剛菩提聖性佛道。接引有情。在在處處於世所生之時。乃至成佛。願我常與此王為所生之母。作是願已其大威德轉輪聖王。於此道場後更增加道場。廣行供養嚴加守護。經於無數劫。供養道場十那由他微塵數。諸佛如來菩薩摩訶薩等。其時曼殊室利向眾會之中告言。諸菩薩摩訶薩於意云何。彼菩提道場神慈德者。則我身是也。轉輪威德王者。今毘盧遮那如來身是也。於是曼殊室利。其時我從往昔於彼威德轉輪聖王邊先世曾發諸佛深誓。廣大弘願。則爾時毘盧遮那於後向十方剎土。於一切諸佛法界之中。處處生世行菩薩道。發引有情令種善根。修行菩提教化成就阿耨多羅三藐三菩提。於最後身成等正覺。出生示現世世成佛。號名毘盧遮那。是故曼殊室利菩薩言。如是此佛本意成道。願當與我為子。我則常為其母。發大願已。於後我則常行菩薩道。化度有情一切眾生遂經七十萬億阿僧企耶百千殑伽沙微塵數劫。修行菩提。喻令大千世界末成微塵。一一塵數作為眾生盡皆成佛。
爾時大聖曼殊菩薩。後更乃值香雲優鉢羅世界。遇眾香雷音王如來出世之時。於佛世界作轉輪聖王。號曰名虛空王。云何得為虛空王。其王往昔因地之時。向諸佛如來前發大廣願當度有情願。我心等虛空無有休歇。伏願諸佛覆護加被。虛空幽冥靈聖助我。我則於此優鉢羅世界生。遂則虛空靈聖證我為虛空王。其王隨心所念應聖有感。王當壽命八萬四千劫。其王親族中宮婇女王子大臣。同心發願常務供養餘無所作。常以種種樂具衣服床臥。飲食湯藥房舍堂殿。四事供侍諸佛如來一切菩薩。經滿八萬四千劫。其王是時後乃獨居安坐。無侶為伴作是思惟。欲求帝釋梵王邪耶聲聞緣覺邪耶。虛空王作是念已。空中諸天告聲言曰。大王止止。勿起如是下劣小願之心。大王所集福聚甚多無有比量。王聞是語我今決定不退無上菩提之心。何以故天來告我。爾時虛空王。則共諸國人民及自眷屬。有八十億俱胝那庾多恒河沙徒侶及一切眾生。往詣眾香雷音王如來邊。同共向佛發廣大深願。更相供養諸佛菩薩。心等虛空無有窮盡。虛空王重發誓言。復願徒眾於當來之世。歡喜相見導引有情一切眾生。同我先願廣開供養總當成佛。是故師子勇猛菩薩及諸大眾。見如來說曼殊室利往昔因緣之法。慚愧無量。其其時師子勇猛菩薩及一切大會眾等。咸斷疑網。師子勇猛言。我等大眾會亦當依隨曼殊室利十六大士菩薩摩訶薩等。同發大願當來接引。廣度有情一切蒼生。盡皆成佛得阿耨多羅三藐三菩提故。

大乘瑜伽金剛性海曼殊室利千臂千鉢大教
王經卷第二

大乘瑜伽金剛性海曼殊室利千
臂千鉢大教王經卷第三
大興善寺三藏沙門大廣智不空奉　詔譯
爾時如來次說無動門。就此五門之中。第二門。云何次第得入無動門。一者入羅字觀本空離塵義。阿閦如來說圓成實相無動門。就此門中說有二品。一者先說十方大菩薩出助證寤悟聖力第三品。二者後演一切賢聖入法見道顯教修持第四品。今者就此無動二門中。當從第一先說十方大菩薩出助證寤聖力品。
是時於祇園精舍大會菩薩摩訶薩大眾之中。世尊釋迦牟尼如來。告師子勇猛菩薩等。於往昔久遠已前世時。有師子臆世界之中。作滿月光明菩提道場神者。名為慈德。是曼殊室利身是也。於其世中。作轉輪聖王者。大威德王身是也。其時大威德王供養滿月光明道場諸佛菩薩摩訶薩眾。經無量劫。於此道場菩薩眾會之中。有十大士上意菩薩等。後與毘盧遮那。為十方世界。作十方菩薩主。教化修持皆經無量微塵數劫。承事諸佛世尊。為度有情修持如來祕密三摩地觀。後乃值於眾香雷音王如來出世。爾時十大菩薩上意等摩訶薩。在佛道場大會之中。更同共虛空轉輪聖王。發大誓願向世尊前。共十大菩薩言。於後末世有佛出時。世世我等菩薩。當來但有佛出。十大士上意菩薩等誓言。則當出現來此佛土而作證明。聖力加持十大菩薩。我有本願所學如來祕密法教殊勝聖性觀門三摩地者。我則自當有誓。唯願如來納受我願。我則各各自向世尊。說其本學觀門。唯願如來印可此教。我當修行助佛揚化。廣度有情一切菩薩。是時師子勇猛菩薩及諸一切菩薩等。啟如來言而白。世尊為我等菩薩及有當來一切有情眾生。與說十大士菩薩觀門瑜伽金剛三密三摩地法教。亦同此願類我當奉持。來世修行廣度群品。是時世尊告十方大菩薩上意等菩薩摩訶薩。各各則向師子勇猛菩薩等及大會眾。說本自修行觀門學如來修持祕密瑜伽法教。當自說之。
是時次第則有上方妙樂歡喜世界上意菩薩菩提薩埵大摩訶薩埵。
則有下方金剛界地天世界持世菩薩菩提薩埵大摩訶薩埵。
則有東方無極日曜世界普明菩薩菩提薩埵大摩訶薩埵。
次則東南方最勝青色琉璃世界不思議菩薩菩提薩埵大摩訶薩埵。
則有南方無垢世界廣意菩薩菩提薩埵大摩訶薩埵。
則有西南方白色頗梨世界無邊智菩薩菩提薩埵大摩訶薩埵。
則有西方無量壽世界無邊音聲吼手菩薩菩提薩埵大摩訶薩埵。
則有西北方殊妙紅色世界益音菩薩菩提薩埵大摩訶薩埵。
又有北方不空寶月世界無盡慧眼菩薩菩提薩埵大摩訶薩埵。
則有東北方金色世界賢護菩薩菩提薩埵大摩訶薩埵等。
爾時釋迦牟尼世尊言。告師子勇猛等諸大菩薩摩訶薩如來所言如上所說。十方大菩薩摩訶薩因地先世。俱同一行廣弘大願。故修行毘盧遮那如來本行大願祕密法教。亦同修普賢本行願故。是故亦同修曼殊室利本大行願已。是時若有一切菩薩摩訶薩。求證無上菩提者。先當修入一切法如來大慈心觀。云何名為修持證入如來大慈心。十種觀門何者為十云何修入。一者入三摩地觀。照無邊十方等如虛空心性無礙量等法界。是名本性大慈。能自護身亦護他身。自利利他名為大慈觀。二者入三摩地。觀察根本自性本源。最勝第一義自性慈心。能除斷忿恨瞋恚煩惱根本。一切妄想永盡亦無過失。是即名為根本大慈觀。三者入三摩地時。名為觀照慈。於此大慈心自性性中。不見一切眾生得失過患。常作一切清淨勝相。而悉能知。不見三世眾生彼有諸愆犯禁之名。是故名為見性清淨入佛大慈觀。四者入三摩地照見心性平等慈。能令自身暴惡之性能忍能受。亦令他一切有情眾生能忍能受。是故名為心性清淨內外無忍。名為見性平等慈忍性。忍力達空不見本性內外諸忍。是故名為入性大慈心觀。五者入三摩地時觀心見靜慈。得生大慈心故。能濟拔諸眾生苦。令得安樂趣向菩提。菩薩證得寂靜慈者。於寂靜中不見苦惱。能導引蒼生令入淨土。得我淨故則是名為如來大悲寂靜大慈觀。六者入三摩地時照見五蘊皆空。無所得慈故能自滅貪瞋愚癡諸惡顛倒。亦能令他一切眾生除滅內外不善諸惡。皆悉遠離諸見誹謗詐偽諂諛憍慢我執。不求恭敬名聞利養。如是等過一切不造。是故名為無所得大慈心觀。七者入三摩地證入聖智三摩地時。觀察心性證法性慈。以法力慈故。得梵釋天龍之所禮敬。菩薩常自觀身。嚴持威儀戒網不以為喜。威德自在人所稱讚。能防護一切凡愚之心。則得自然翻惡作善見者歡喜。則是名法性聖智大慈觀。八者菩薩入三摩地時。澄心證淨證定證聖。了見寂靜。名為殊勝寂性慈。具此慈力者。超過欲界空色二世。是名不染三界菩薩。若證入寂性慈者。能莊嚴報身三十二相八十種好。何以故名為菩薩證得心性寂滅慈。是故則名殊勝寂性大慈觀。九者菩薩入三摩地時。證真如慈本體無變實性清淨。菩薩若修行此慈者。則得離一切相證無生三摩地。成就一切無上菩提。自利利他皆悉圓滿。是故名為真如大慈觀。十者菩薩入三摩地時。證得法界慈。具是慈者能普覆一切。遍含有情總得解脫。令證菩提聖力加持。無不成就一切菩薩摩訶薩。是故名為法界大慈觀。爾時如上所說十方大士菩薩。入一切如來佛心觀者。是名一切諸佛十大慈觀教法也。是時則師子勇猛菩薩摩訶薩等。重啟如來而白世尊言。云何名為十方大士菩薩。如來告師子勇猛。如是十方十大士菩薩。往昔因地同得毘盧遮那如來一切諸佛十大慈心觀。是故普賢曼殊菩薩聖性道力加持。而相助護神通感應。未知此二大士菩薩殊勝聖道力云何感應。則是時釋迦牟尼世尊。在大會眾中。重告師子勇猛菩薩等。如是十方十大士菩薩。從往昔因地之時。同共得毘盧遮那修大慈十心。亦修證普賢行願曼殊聖性道力神通自在聖智。運度一切眾生。是故感應。是時則得一切諸佛助護毘盧遮那聖性感會。爾時眾中一切菩薩摩訶薩。一切有情眾生。同修行普賢曼殊行願。則證入毘盧遮那如來十大慈佛心觀已。是時釋迦牟尼。又重啟請毘盧遮那如來。與大會眾一切菩薩摩訶薩。說一切諸佛菩提金剛三密。普賢智日曼殊慧劍。六足四足尊等金剛陀羅尼。普賢大笑大樂一髻降三世等金剛陀羅尼。千臂千鉢曼殊陀羅尼。金剛慧劍契印。如來法輪一切總持祕密菩提三摩地大樂金剛真言。六大足金剛真言。曼殊真言。增用加持一切菩薩。聖性神用菩提聖智。爾時說諸佛如來十大慈已。從毘盧遮那佛心。流出金剛三密千臂千鉢曼殊大明智光明金剛慧劍陀羅尼。用加持一切修學菩薩摩訶薩。速證神力聖性菩提心。如來則說千臂千鉢曼殊室利菩薩金剛三摩地祕密根本菩提真言陀羅尼曰。
娜莫三漫多吉去抳抳夜勢灑塞頗囉拏尾馱沒地毘喻娜捨捨儞匿薩嚩怛他誐諦毘喻囉賀毘藥三藐糝沒第毘藥娜謨曼儒室唎曳薩迦攞麼攞迦覽迦蹯誐哆濟哆細尾麼攞虞拏楞訖哩哆也阿麼囉曩囉蘇囉步惹誐尾儞也馱囉惹吒麼矩吒儞迦篩哆播娜臂姹母惹也娜謨曼儒具沙也摩訶帽地薩怛嚩也尾尾馱播也訥𦾨底尾娜囉拏也怛儞也他唵暴麼抳嚕質囉迦攞播尾質怛囉母訖哆娜麼楞訖哩哆捨哩囉跛囉麼薩怛嚩暮左迦怛他誐哆達麼句捨馱落嗞鉢囉嚩囉達麼臘馱尾惹也素囉哆參抱虞跛捺捨迦羯麗商誐囉鉢囉捨麼迦戍儞也多哆娑嚩皤嚩弩娑哩摩訶帽地薩怛嚩嚩𠸪嚩囕娜諾唵摩訶播捨鉢囉娑囉鉢囉娑囉阿娑麼娑麼難哆娑莫糝漫哆跋捺落三漫哆遜娜落糝漫哆迦落糝漫哆鉢囉娑落娑囉娑囉係係曼儒嚩囉嚩日曰囉渴誐親娜親娜頻娜頻娜尾囉惹尾囉惹羯麼跋誐麼迦素佉娜娜矩嚕矩嚕度嚕度嚕馱馱馱馱摩訶麼訶暮訶也暮訶也暴暴鼻麼鼻麼曩娜曩娜娑囉娑囉摩訶薩怛嚩慕暮左也麼麼曩他麼弩塞里哩惹哆播也褥佉素欠娜娜摩訶迦嚕抳迦阿曩葂憾耨褥棄姤憾娑嚕儒憾鄔跛訥嚕妒憾阿尾尾訖妒憾矩枲弩憾娑囉拏達慕憾怛梵婆誐梵褥棄跢南素欠娜娜阿曩他南薩曩他迦囉娑嚕惹南儞嚕惹娑迦囉鄔跛訥嚕跢哆南薩帽鉢㮈囉薩嚩耨褥佉捨麼迦尾尾訖哆南矩捨攞達摩糝婆囉跛哩布囉以哆矩徙娜南尾哩也娜跢娑囉拏鼻達弭喃麼麼卑婆誐鑁曩葂婆嚩捨囉南跛囉也拏薩怛囉跢薩嚩耨佉儞冥捨麼也薩嚩訖麗捨囉暫悉弭阿跛曩也薩嚩僧娑嚕跛㮈囉薩嚩耨佉儞銘曩捨也矩捨攞達磨跛哩布囉拏銘矩嚕薩嚩羯麼嚩囉拏鉢嚩跢儞銘尾枳囉摩訶帽地薩怛嚩細尾哆尾哩也播囉弭跢哆喻儼銘僧儞喻惹也阿囉拏達磨尾囉誐尾囉惹僧惹訶鉢囉惹訶馱囉抳娑麼佉娑麼惹攞儞地冥嚕娑麼摩訶帽地薩怛嚩嚩囉娜娑嚩訶
千臂千鉢曼殊心根本真言攝一切法神力陀羅尼曰。
曩莫薩嚩怛他𦾨帝瓢囉訶瓢唵俱麼囉嚕比抳尾濕嚩糝娑婆嚩阿𦾨縒阿𦾨縒洛戶洛戶𠷺哢𠷺哢吽吽爾曩職曼袒祖室哩曳素失唎野哆囉野𤚥薩嚩耨契瓢發吒發吒捨麼野捨麼野阿蜜密哩妒納婆舞納婆嚩播半冥曩捨野唵嚩計曳囉體惹野唵嚩計曳勢篩娑嚩唵嚩計曳騫惹野唵嚩計曳𩕳瑟癡野唵嚩計曳麼曩娑唵嚩計曳娜曩莫唵渴誐薩怛嚩嚩計曳吽娑嚩賀
曼荼羅結界真言
梵云思摩畔馱馱囉尼。
唵阿蜜密㗚哆尾盧吉儞𦾨㗚婆僧洛叉抳阿迦哩沙抳吽吽泮泮吒吒吽吒娑嚩賀
曼荼羅大灌頂密言陀羅尼
梵云阿何毘曬罽迦真言陀羅尼。
唵阿蜜密㗚哆嚩㘑嚩囉嚩囉鉢囉嚩囉尾悌吽吽泮泮吒吒吽泮吒娑嚩賀
灌頂結契印真言
梵云阿何毘曬罽母㮈囉陀羅尼。
唵母儜母儜母儜嚩㘑阿毘詵者茗薩㗚麼怛他𦾨哆薩㗚麼尾儜也毘曬罽㗚莽賀麼日囉迦嚩者母㮈囉母怛哩帶薩㗚麼怛他𦾨哆紇哩那夜地瑟恥哆麼日㘑㘈娑嚩賀
如是次第。如來即說金剛十大慈觀者及陀羅尼已。
是時世尊如上所說。十大慈觀諸佛法教及說陀羅尼者。如來具說加持僧勝聖力福德。令一切菩薩摩訶薩及一切有情眾生。修入速證諸佛無上正等菩提。是故師子勇猛及一切菩薩。我等深信誓當奉持。云何名為十方十大士菩薩上意等。同得如來印可法教修行菩薩道。則各各對世尊向同大會眾前。與諸菩薩眾。自說修證法教祕密觀門。當來亦與一切菩薩。同當救度有情一切眾生。是故云何名為此祕密金剛十大士法觀。是時釋迦牟尼如來。次第說上方上意菩薩十大士摩訶薩等。世尊令十大士菩薩。一一自說觀門而為開演。
一者上方妙樂歡喜世界上意大菩薩摩訶薩埵菩提薩埵。當自陳說對如來前。令當來一切諸菩薩。修入菩提聖性聖智。證如來金剛三密三摩地照見自性。入無動涅槃無性觀者。上意菩薩摩訶薩。則入一切如來自在法界三摩地。菩薩於自聖智眼。觀照意識界處入是涅槃無自性觀法界金剛三摩地。上意菩薩自見身中性意生身。於一一毛孔中。入出神用自在聖力。運通深證不思議法界三昧。以聖性智知三世一切佛法不可說法可說法。佛剎微塵數一切菩薩摩訶薩。修行教導化度蒼生。行菩薩行常不休息令一切有情眾生。速入涅槃無性觀法界聖力菩提悉地。成就菩薩。令一切眾生先修證。入十種成就金剛菩提三密大法觀。云何名為十種菩提金剛三密大法。一者能令證入百千陀羅尼祕法光明。成就菩提金剛聖性三密行道大法。二者能令證入百千諸根智慧圓滿成就菩提神境通。證入百千三昧佛三摩地大法。三者能令證入百千神力。成就長養百千金剛三昧耶。成就聖力菩提圓滿故大法。四者能令證入百千虛空門。入一切如來三摩聖性地運動成就菩提。自在神通遊歷十方。入佛淨土見佛報身大法。五者能令證入百千佛三摩地門。聖性通達具足成就菩提。殊勝祕密諸波羅蜜門。入一切性智菩提無礙圓滿大法。六者能令證入百千聖智神通。修入妙行理趣體性功德積集聖道成就菩提薩。入一切諸佛法藏大法。七者能令證入百千辯才智慧方便演說成就如來聖行菩提。深入祕密一切法義大法。八者能令證入百千諸佛甚深大慈聖行。成就菩提佛行圓滿大法。九者能令證入如來百千聖智金剛性道。得佛灌頂入法王位成就菩提。諸佛智身大明遍照金剛菩提。成就得法身令得解脫大法。十者能令證入百千諸佛解脫地成就菩提獲一切如來。速達入百千祕密金剛菩提佛性海藏真如三摩地。滿足一切法如來聖性無盡金剛智菩提一切大法。是故上意菩薩摩訶薩埵。先自能說識之妄想如來聖性。二義和合成熟金剛聖智菩提大法者。則是名為菩薩修學如來聖性解行齊行。則能證得自體法界菩提十種大法。然後修入證得無動涅槃無性觀。云何方便而得證入無性觀者。菩薩先須當心觀照本性寂靜。寤入滅盡定。得心識性證見清淨。惟清惟淨證見聖性。自性如如一道寂淨。悟達本源反照見靜。惟照惟瑩惟瑩惟淨惟寂惟聖。則是名為菩薩得入無動涅槃無性觀。
若有一切菩薩。依此上意菩薩摩訶薩埵。修學此法門者。則得速證佛無上正等菩提。故上意菩薩摩訶薩。為三世一切法界有情眾生。顯說演出諸佛祕密金剛菩薩成就無動涅槃無性觀。令未來遠世一切菩薩一切眾生。修證速入如來聖聖智性三摩地無性觀者。得佛阿耨多羅三藐三菩提故。是時如來則次第。而令持世菩薩。自說修習觀行門。二者下方金剛界地天世界持世菩薩摩訶薩埵菩提薩埵。自對如來前。則為現見在一切菩薩。陳說祕密法觀。亦令當來一切菩薩及一切眾生。修入薩婆若海三摩地。學諸佛金剛菩提一切祕密甚深法忍波羅蜜多實性觀。若菩薩依此觀門由行。證得如來金剛無邊性海三昧。依此三昧得入祕密菩提金剛持地世持世海性三摩地。從此持世海性金剛願力置金剛界地建立。所依金剛海性堅牢法藏相生世界。無有障礙等如虛空無差別相。皆是本源毘盧遮那如來。金剛體性堅固祕密法性海中。安立萬像大地世界。形色相好主宰神通。靈應化變一切總依。毘盧遮那如來先世大願聖力加持一切菩薩。及一切有情修習菩提解脫聖道。成就於此世界一切眾生。合同一性助佛成熟自在神力。達一切如來三摩地聖智相應。令一切有情無不快樂。同入菩提悉得圓滿。皆是毘盧遮那如來往昔之時。於劫海之中有大願力。修菩薩行時以四攝法及行八大供養。而曾攝受一一諸佛諸大菩薩因地之時所種善根。皆已相攝種種方便教化成就。令一切菩薩安立一切智慧道一切聖種道。一切金剛道一切解脫道。是名一切如來菩提海藏大善福利方便成就。願海般若波羅蜜多。諸佛菩薩往昔因時所行之行。具足清淨解脫聖道。以能善入諸佛三摩地。令其菩薩及一切眾生。常見諸佛報身分明了了。以勝解力入於如來功德性海。得成諸佛菩薩解脫之門。遊戲神通合同本願力故。起大悲心誓度有情。悉歸諸佛金剛菩提性海圓滿成就故。是故如示持世菩薩摩訶薩。令諸一切菩薩。修入金剛三摩地行甚深法忍住。波羅蜜多實性觀。云何疾得入此方便而證此觀。是時持世菩薩。即當自心眼應當觀照。入自心性性體法界。得見自性心體。證於如來金剛聖性。洞達法空無邊覺智。大寂慧空觀其大智。入心心空證空復空。心如虛空同於法界。了了見性名證自性聖智法體是本心性生。神用自在清虛一靜法同法性真如實際。若達此性則名本源自性真實聖智無性。是故持世菩薩摩訶薩。往昔因地當本大願。共毘盧遮那如來令度一切菩薩及一切眾生。同入此願諸佛聖性金剛菩提大願修行佛三藐三摩地甚深法忍波羅蜜多。住於清淨法身實性觀者。速成正覺無上正等菩提。當得阿耨多羅疾當成佛。是故釋迦牟尼如來。深歎持世菩薩摩訶薩。汝曾久遠供養諸佛菩薩。今說如來金剛祕密甚深菩提不可思議。是時諸大菩薩。見如來歎持世菩薩摩訶薩。大眾歡喜信受奉行。

大乘瑜伽金剛性海曼殊室利千臂千鉢大教
王經卷第三

大乘瑜伽金剛性海曼殊室利千
臂千鉢大教王經卷第四
大興善寺三藏沙門大廣智不空奉　詔譯
是時如來令普明菩薩。說無盡法藏真際觀門。三者有東方無極日耀世界普明菩薩摩訶薩菩提薩埵。對於如來大眾前。復為現見在一切諸大菩薩摩訶薩。陳說祕密真如性淨法藏真際觀。亦令當來一切菩薩及一切眾生。修入諸佛一切般若波羅蜜海藏三摩地。爾時普明菩薩。同共一切諸佛說殑伽沙世界十方剎土一切菩薩摩訶薩及一切眾生。於世世生生行菩薩道修持功德時。不如於此娑訶世界一日一夜。修持曼殊菩薩行願功德何以故。此人則為能於閻浮提忍土之中。修行忍行曼殊菩薩行願功德。是故超過諸佛淨土。則得聖力加被速當成佛爾時釋迦牟尼如來。告諸菩薩摩訶薩言。普明菩薩乃能發廣弘誓願當度有情者。是時世尊對大會之眾。歎普明菩薩不可思議。是以能共諸佛如來。說曼殊菩薩行願功德。能令一切眾生。得為忍土修行菩薩道是時釋迦牟尼如來。則為一切菩薩及一切有情眾生。說毘盧遮那佛金剛三摩地。令諸大菩薩修持一切如來金剛三密三摩地故。住清淨真如法藏真際觀。是故普明菩薩。承佛如來教命傳授。共一切菩薩摩訶薩。再向如來前重白世尊言。我等菩薩誓當依如來所說。修入此三摩地金剛三密三菩提真際觀門。如是普明菩薩等。稽首如來言。願佛加被。則得入於毘盧遮那如來三昧性海法藏法身之中。我等諸菩薩依如來言。則入觀門。亦同得見自身中平等體性法界虛空。示現於我自性法界平等體性中。廓周法界自在無礙。出入神用無邊性海。普皆包納十方三世一切世界。法界眾生悉皆顯現。復現諸佛三昧大智光明無相性海。皆從此三昧。出現十方所有諸安立法海。悉能含藏一切諸佛智力解脫聖性菩提及諸菩薩智願。能令一切國土微塵數佛剎互相隱沒。普能容受無邊法界而無障礙。成就一切諸佛功德法藏顯示如來諸大願海故。及諸菩薩摩訶薩行願一切諸佛法輪。流出無盡般若波羅蜜。令諸菩薩演說護持使不斷絕。則於如此世界之中。普明菩薩摩訶薩。對世尊前更入于三昧。證法界三摩地佛微細無礙聖智。得一切如來大明慧佛眼所照。普明菩薩聖性智力加持入諸佛法界身。現一切諸佛國土。於此國土復顯出微塵佛剎。所有微塵佛剎一一微塵中。復有諸佛淨土。於佛淨土中有微塵數諸佛。一一諸佛前。復有普明菩薩摩訶薩住如來前。普明則對如來前啟白世尊言。復願如來加被於我。我則得入此諸佛金剛三摩地。是時普明菩薩則證入毘盧遮那如來金剛法藏三摩地。令一切菩薩及一切有情眾生。同願修持入此性淨真如法藏三昧真際觀。云何應得修入此觀。菩薩則當觀照心地覺用心智。惟照心性細細觀覺。覺照心體見性無動。證覺不動即能常用。用觀體智見性清淨。性自離念離念無物。心等虛空即證聖智。如如聖性二俱澄寂。空同無體性體虛靜。則是名為菩薩證入真如法界性印法藏真際觀門。是故一切諸大菩薩摩訶薩。四部弟子善男子善女人。聞普明菩薩摩訶薩。為大眾等及當來菩薩。說佛真如法藏真際觀已。咸皆愧仰信受奉行。
是時釋迦如來。次第令不思議菩薩。當為一切菩薩及當來有情一切眾生自說觀門。四者是故如來則令東南方青色瑠璃世界不思議菩提薩埵菩薩摩訶薩。則當如來前。為現見在一切菩薩。自當陳說觀門。
如來祕密金剛佛眼清淨無邊法界三摩地無漏聖性。令一切諸大菩薩。證入五眼無障觀。亦令當來一切菩薩及一切眾生。入如來求大菩提金剛智薩婆若海。是故不思議菩薩摩訶薩言。若有一切諸大菩薩摩訶薩及一切有情眾生。欲令速成入無上菩提者。光先修此金剛三摩地五眼無障觀云何得修入此觀門。先當發菩薩廣弘無盡大願四無量心。則得修入此五眼無障觀門。證諸佛心三摩般底法界性海三昧。入如來無邊等持無邊。祕密性無邊金剛智無邊。平等慧無邊四智海無邊。真實聖性三摩地菩薩摩訶薩住此金剛三摩地三摩般底者。善能曉知一切諸法如來深密明智。知諸佛法性自在聖智法界空性無動無轉。開示一切無邊法輪無邊功德。令諸菩薩入一切諸佛海雲三昧金剛三菩提疾得入如來十種性海三摩地。云何名為十種性海三摩地。一者所證入此佛性海三摩地者。令自心他心綺言妄語意三業行一切諸罪盡皆消滅。悉皆得證性淨真聖。咸覩得見諸佛智身。二者得證入此佛性智海三摩地。能使自身他身消滅行殺盜婬。悔過先罪悉令消滅。自能調伏諸見身心得住三昧故。三者修證入此佛性海三摩地者。能令自口他口。消滅四種口過諸罪不善。既得滅已。能以慧眼照見五陰空故。四者修證入諸法性海三摩地。能令自意他意。消滅三毒一切意業之罪。得意地清淨。入無生心無動慧智。神用自在達諸佛如來法界聖性法門。五者修證入此無盡法性功德無邊性海三摩地。能令自識他識了別法相。入第一義觀照諦察。修入菩提聖性佛智。悉皆圓滿故。六者修證入此神用自在性海三摩地。能令自智他智廣行菩薩行。示現聖智法力。加持一切菩薩。開通寤悟入諸佛菩提性地故。七者修證入此諸佛根本金剛智性法海三摩地。得見種種因緣差別不同。能令善知如來諸法一切義故。八者修證入此如來法力智性藏海三摩地。能令自慧他慧。得寤廣通諸佛智慧。入法聖地般若性海。達佛聖慧菩提聖道故。九者修證入此一切智性法海三摩地者。行諸佛甚深菩提行。能令自心他心。寤入百法明門。速令具足一切諸佛智故。十者修證入此諸佛本願無邊性海三摩地者。令自身他身。修入無上正等地。悉使成就諸佛聖行如來法身菩提法藏故。是時不思議菩薩摩訶薩。令一切菩薩及一切有情眾生。修入此佛眼清淨無邊法界五眼無障觀。云何得入修此觀門者。菩薩將自心眼反照見用。自心智眼內觀澄寂。智眼照見五蘊性空。智眼寂靜寂智同體。觀見意淨靜照無見名見肉內眼。觀用心眼智見相應。用照寂體心眼無礙。智眼明淨名見天眼。諦觀識用了別體靜。識用智明慧觀照性。了見法性名見慧眼。諦觀法智所知了見法義無邊聖性能見自性慧體名見法眼觀照寂滅覺了寂靜。性同法界法性無體。覺即真淨無覺實際。了了見性名見佛眼。是故不思議菩薩摩訶薩。則自證寤入此如來金剛三摩地五眼無障觀。令一切諸菩薩及一切有情眾生。修入此三摩地五眼聖性無障觀者。亦令當來一切菩薩及一切有情眾生。修學此觀門。速登無上道。疾得阿耨多羅三藐三菩提故。
是故釋迦牟尼如來。次第令廣意菩薩自說觀門。五者爾時南方無垢世界廣意菩薩摩訶薩菩提薩埵。對如來前我為現在一切諸大菩薩。亦為當來末世五百劫歲之中。菩薩摩訶薩及一切有情眾生。是諸四部弟子等比丘比丘尼式叉彌尼沙彌師大比丘僧等。陳說一切如來金剛祕密三密三摩地首楞嚴三昧。於此三昧是一切三昧王。廣意菩薩言。我今令一切菩薩及四部弟子等。修持入此首楞嚴三昧速超成佛。於意云何。若有一切菩薩一切眾生四部弟子等。廣意菩薩告言。若住是世界勿得行於狗法。時有比丘常行狗法。自稱我是菩薩。於意云何譬如有狗前至他家。於是他家便作為主。見後來狗心生瞋妬嘊喍嘷號吠。內心起想畏來爭食。佛教將盡法欲末時。有此比丘修行狗法。先至他舍作為主想。住施主家悋惜資財為自己物。見後來比丘慰瞋怒目。作物主宰生嫉恚心。種種謗讟說他長短。如此比丘親近惡友常生貪想。雖讀經典志求名利不識良善。常於世間詐行精進。內懷腐爛顯異惑眾。將諸幡像種種香華。行向人家彊行供養。密行諂曲意在求財。佛言語諸比丘。亦不應恃官挾勢。畜積生計假託息利。推步盈虛呪術醫藥曆算卜筮。如此出家僧尼之人。是佛弟子常當精進勿行此行。無智比丘誑他迷惑。非言自墮亦墮他人。是故廣意菩薩摩訶薩。重白世尊言。唯願如來印受我願加護於我。我當則發弘誓大願。不忍見於來世末劫。不善比丘及一切眾生作斯業行。是時釋迦牟尼如來告言廣意許汝說之。爾時廣意菩薩入此三昧安詳庠性定。起佛大慈。當救來世一切眾生。師僧父母比丘比丘尼。善男子善女人等令修此觀。廣意菩薩則對如來及諸大眾。說令修入金剛祕密首楞嚴三摩地三昧性海。其首楞嚴三昧者。譬如虛空無有內外。一切無礙亦無動搖云何首楞嚴三昧者體有五種名。一者微塵數諸佛三昧同一首楞嚴三昧故。一體金剛三摩地。二者百千諸佛金剛三昧。入楞嚴三昧同為一性故。三者師子吼千三昧。同一楞嚴在中一體故。四者一切如來一切波羅蜜多。同一金剛般若楞嚴三昧故。五者諸百千祕密聖性菩提三摩地同入首楞嚴故。是名為一。是故諸佛一切神通自在法性聖智慧海。總是首楞嚴金剛三昧王攝。所以者何是故一切有情眾生。根本賴邪含藏之識三世一切法。八萬四千塵勞種子。無量無邊智慧法性。是首楞嚴菩提種性。云何得入諸佛如來菩提種性薩婆若海楞嚴三昧滅除塵勞業力種子。如是妄想惡種識性猶如微塵。甚深密細幽小微妙。能含能藏難可得見。如何相捨而得出離。廣意菩薩告諸菩薩言。若修金剛首楞嚴三昧者。則得出離。於意云何不假功力。諦觀本心玄入心地。到於法藏真如性海當自消滅。如何修此楞嚴三昧。一切菩薩言云何而自修習。是時廣意菩薩言。當心照看細細觀性。用慧方便。智燈照入如毛頭許事一微塵性極微無性。即見心定如如不動。智性寂靜空無有性。是名修入楞嚴三昧真淨體性。體用反照用慧細觀。澄心見性本源體淨。證性清淨唯靜唯正。唯寂唯靜了了見性。是名正定楞嚴本靜。如此用功不入邪定。永到菩提同佛聖性證法身如如得名究竟。是故廣意菩薩摩訶薩。令一切菩薩及當來有情眾生。修入首楞嚴三昧故。速證阿耨多羅三藐三菩提。
是故釋迦如來。次第令無邊智菩薩。當為一切菩薩有情眾生自說觀門。六者西南方白色頗瓈世界無邊智菩薩摩訶薩菩提薩埵。對如來前稽首世尊。而白佛言我為現在一切菩薩。及為來世劫濁亂世法欲末時。一切眾生有情命者。我為陳說如來金剛祕密三密菩提觀。令現在一切菩薩及當來有情眾生。速疾修入覺證平等性智金剛三摩地現證菩提觀。爾時眾中有一覺慧菩薩。問無邊智。於此觀門有幾種法。無邊智答言當有七種秉說修學。云何證得有何因緣證菩提心。何者是菩提心。於是菩提心者有所得不。無邊智菩薩答覺慧菩薩言。仁者若菩提心有所得。無有是處。現在心不可得。未來心不可得。過去心不可得。若離菩提心亦不可得。菩提心者不屬因亦不屬緣。不可名言。似有為法而可立相。非是造作亦非不造作。亦不可得見亦不可得知。無邊智菩薩告覺慧菩薩言。如是菩提無量功德。微妙事業無有形相。菩提心者不可名心。亦不可說名無為心。不可說名為色。亦不可說名為無色。如是菩提菩提功德。微妙清淨永不可得。一切有情心亦不可得。何以故菩提及心同於法界。是時覺慧菩薩語無邊智菩薩言。菩提及心都無可得者。云何修入平等性智三摩地現證菩提觀。得無上智正等菩提。是時則無邊智菩薩語覺慧菩薩言。若有一切菩薩。當發如來四無量心。如來四無量心者。同於法界聖性金剛等若虛空。靈聖加被者則得證菩提。云何修入於此止觀。菩薩諦察當照本心。觀貪覺性遍行心起。則住法界性空正定。入三摩地證心寂靜。不動不見入菩提心。得名現證菩提心觀。又照見瞋心遍行五處。於自他人。見有情性證法無性。不起有相意根正定。入三摩地意靜寂性。識性不動入菩提心。則名現證菩提心觀。又照眼識根遍計所執。疑妄心生染著諸色。住正定心色塵不起。眼見色等無相寂靜。證聖智心入菩提性。則名現證菩提心觀。又照鼻識根心著諸香氣。染入識智同於性體。觀自體性香界識界。通為一體識嗅心起。不染香界鼻根清淨。證五分香體入三摩地。達菩提心同佛實際。則名現證菩提心觀。又照見耳根響應聲聽苦樂悲喜。心著情性住佛音聲。法樂自在聲塵不起。三昧正性入三摩地。耳識根靜淨入菩提心。是名現證菩提心觀。又照見舌識深入味界。味根微妙染著性體。觀自性心入自佛性。證識正定不染塵味。舌識界中味性寂靜。入菩提心同佛聖性。則是名為現證菩提心觀。又照見身根。身觸細滑遍證諸識。受觸身根心性快樂。觸塵微妙染著五慾。當觀五慾心識為主。貪愛為母無明為父。身亦為根生長邪執。是故菩薩。應當細照諦觀心性。入三摩地見佛海性無受無觸諸根寂靜。心無掉舉不造諸惡。身恒清淨不染六塵。是真梵行無有所著。如是修者入菩提心。則名現證菩提心觀。是故覺慧菩薩言。云何修入疾證菩提。無邊智菩薩答言。一切菩薩若修七種極難難入祕密金剛現證菩提觀者。則當速疾證入此觀。若得證入。云何而作方便更修心地。入是觀門有何次第如何修持。若菩薩修證迅成重觀心地。當用其心觀心見心。心眼見性了了分明見性無見。心淨意寂識用性靜。寂照靜無見塵滅定。俱等身中澄寂澄靜證淨。不見身根與觸同性。是故覺慧菩薩。聞無邊智菩薩摩訶薩說是菩提心觀已。對如來大眾前。踊身虛空高七多羅樹。作諸神通踊躍歡喜。於此會中諸大菩薩摩訶薩。同聲讚言甚希奇特得未曾有。是故會中同時得有八萬四千億諸大菩薩摩訶薩。修此現證菩提觀門。得證無生法忍。後當來世一切菩薩一切眾生。亦同此願修是觀門。得阿耨多羅三藐三菩提故。一切大眾聞見說已信受奉行。
是時釋迦迦牟尼如來。次第令無邊音聲吼手菩薩。當為一切菩薩有情眾生。應當而演自說觀門。
七者西方無量壽世界無邊音聲吼手菩薩摩訶薩菩提薩埵對。如來前啟白世尊。復願如來護念於我。我當如來前。說一切菩薩令修入一切諸佛祕密金剛菩提三摩地甚深殊特淨土觀。亦令當來一切有情眾生修入此觀。是時會中諸大菩薩眾。對如來前啟稽白吼手菩薩。云何而得修持入此觀門吼手首菩薩答言。若有菩薩。當須如實知見令受心法。入心意念則名受法。已受得法則是受者。心即無念意即無思名心無動。於心無動是真念佛。得入淨土真實殊特淨土之觀。是故則名菩薩真實志誠修入。云何修持得入此觀。吼手菩薩言。若菩薩先當重入如來十種諸佛了覺心地。清淨解脫真如法觀。聖智理性法性淨土。云何名為十種法性淨土。一者得受法者觀極樂淨土。受念法已法本無執。受教念者智行無念。法智無受即是真受。法本無生法相亦然。則是了覺是名淨土。二者受得法已若作無相。能觀所觀念無思想得證性土無身無受。非觀法相發起聖行。了覺見性證入淨土。三者若受得法。觀法無著觀念無處。不見光華亦無形像。佛體無相猶如虛空。無有處所無念三昧。亦復如是如以此修念。是名覺了真入淨土。四者得受法時。觀佛毫相等於法界。無有色象像唯見清淨。不見體相同佛法身。無有別異淨如瑠璃。內外明徹了覺心性。性靜無物是名淨土。五者若受得法。觀自心地照見心性。現佛世界無量淨土。諸佛如來一切菩薩。及見自身亦在其中。覺了分明得入淨土。六者受是法已自身他身。觀見生死無量劫來。輪還環六趣受諸苦樂。從生死界得出煩惱。證自心境蓮華化生。見佛報身晃耀明朗。猶如千日熾盛無比。了覺自身在於佛前。入如如觀是名淨土。七者受得法法得已。諦觀心性入佛三昧。當見自身無明有愛。等同體性不相捨離。深著纏縛未有出期。是故菩薩當發大悲。適然清淨住佛三昧。得此三昧了見身心。根本自性淨如瑠璃。瑩徹無障名入淨土。八者受得心法當自觀行。覺心境界妄取諸見。顛倒心生執著我心。迷感邪見障蔽體性。不能明了誓當精進。為諸有情勤修淨土。惟願如來覆護我者。今對世尊則入三昧。乃見自性心如水精。映徹內外悉皆清淨。明性了見諸佛淨剎。同我體性無有別異。是名覺了自體清淨得入淨土。九者當受得法。觀照心體唯見自性。不見心礙重觀自性。深入法體即見起滅。生死變易無有能定。則當重發大慈大願。再觀心性勤加功力。其心入定經無量劫。不出三昧志願在定。常入三昧教化蒼生令證菩提。明慧實際覺了心體。入於寂靜得名淨土。十者受得法教依受教已。諦觀心鏡照見心性。唯照唯清唯照唯淨。遍觀十方廓周法界。朗然寂靜無有障礙。性如虛空。同彼彌陀法身淨土。於此淨土發弘誓願。當救有情悉令解脫。覺了心鏡得入淨國。同佛聖性是名淨土。如是菩薩入此淨土。云何當來教諸菩薩。修入觀門證得法性諸佛淨土。是故菩薩。先當自心觀本覺體。照見心性內心外緣。內覺心起即覺外緣。但觀內心心寂無始。圓照寂滅覺悟無物。細觀心性六識俱泯。五蘊自空覺證寂靜。得心心空滅盡癡定。三毒一體覺了同性。唯真唯正法身寂定。是故無邊音聲吼手菩薩摩訶薩菩提薩埵。令一切菩薩當來及一切有情眾生。同證入十方一切諸佛。阿彌陀觀自在王如來法身聖性淨土觀。是時吼手菩薩。成就一切諸佛金剛祕密十種淨土。令一切菩薩及當來眾生。同修觀行入佛三摩地。得阿耨多羅三藐三菩提故。是時釋迦如來。次第令殊勝益意菩薩摩訶薩。當為一切菩薩有情眾生自說觀門。八者西北方紅色摩尼世界殊勝益意菩薩摩訶薩菩提薩埵。對大眾會向如來前。為現在一切菩薩。當來惡世有佛無佛有情一切眾生。陳說如來金剛三摩地自在無礙觀。啟白世尊願佛許我。惟願如來納受我願。世尊則告益意菩薩吾今許之。益意菩薩摩訶薩。則入三昧從定而起。當發諸佛大慈大悲深密大願。我為來世有佛無佛一切諸天有情眾生及諸菩薩。生於三世我當救之。復願我心等如虛空無有休歇。盡未來際同於眾生等類之身盡受無量生死出沒作諸同類。接引群品饒益有情。令出輪迴四生苦海。修入菩提金剛佛地。益意菩薩言。若違誓願起於五欲貪著之心。及慳貪嫉妬怨恨等情者。我則誑於十方一切菩薩諸佛如來。我願則不成。惟願如來照知我心。我當發願從今以後乃至成佛。常當護持諸佛大願。修行梵行隨順淨戒遠離諸惡過咎不善惡業之愆。唯佛證明我等大願。惟願世尊慈悲覆護。我今復有更發大願。願我身相及我名號。未聞我名願得聞之。若得聞者便便知證菩提。未見我者願令得見。若得見已疾證菩提。未得見我相好之者。願令得見。既得見已便證菩提。速令解脫。未得佛法願令得法。未受得法願令受得。既受得已心開大悟達證菩提。惟願世尊惟願如來。與我印可我之名號及我身相。十方普聞法界證知。惟願如來與我授記。令一切眾生決定成佛。益意菩薩復對世尊慇懃重啟。諸佛賢聖虛空幽顯。我有大願志求如來清淨佛眼神通自在。遊歷十方得見諸佛。復願加被於我願我身心。遍於十方等如法界。四維上下皆能等入諸佛性海金剛三摩地。八聖道力加被於我。云何為八。一者復願悉見諸佛如來出興。教導有情諸大菩薩一切眾生同我願故。二者亦見諸佛如來放大光明。照耀千界靡不周遍。照觸我身入八聖道。證見自身神通自在。聖力加持開悟佛道。三者亦見自心在佛法界。住三摩地安隱快樂。四者亦見自身普入聖智。住佛聖性速達菩提。五者亦見自身普證諸義。辯才無礙教導眾生。六者亦見自身普入諸地。登菩提道漸當成佛七者亦見自身頓悟諸法住如來地。八者亦見自身普遍法性。住佛法界成佛法身。是故名為證八聖道。入自性聖智同一真如。如來法身遍周法界。同太虛空等入菩提如如實際。是時益意菩薩摩訶薩。我今普為法界眾生一切菩薩。對如來前重演諸佛金剛祕密菩提三摩地無礙法性觀。惟願如來印受我教。爾時釋迦牟尼世尊如來告言。誰當開說吾許演之。是時益意菩薩。承佛聖旨告一切大眾。若有菩薩求菩提時。修持無礙法性觀者。若能修習先當發願起大悲心。依我大願修入此觀。云何修學復願指示。總當信受依教奉行。諸菩薩言如何修入云何觀照。益意菩薩答言。語諸菩薩當心照用。諦觀心性清淨無物。用覺證定見性寂靜。唯照唯寂唯用唯靜照見心靈虛朗瑩淨。廓然明達無有邊際。如月在空清徹法界。神用聖性等空無礙。是故益意菩薩摩訶薩。勸發諸菩薩。修入如來金剛菩提無礙法性之觀。法性無礙觀者。法本不生今則無滅。菩提不增波羅蜜多不減。若菩薩住此法性觀門。修學無上正等菩提者。速超法界疾證菩提。得阿耨多羅三藐三菩提故。
是時釋迦如來。次第令無盡慧眼菩薩。當為一切菩薩有情眾生自說觀門。九者北方不空寶月世界無盡慧眼菩薩摩訶薩菩提薩埵。向大眾會中從座而起。合掌向佛長跪叉手。而白佛言惟願如來。納受我願我當說之。我則當發如來大願十種聖性心。證入祕密金剛解脫法門。世尊告言語慧眼菩薩。吾當許汝惟聽演說。是時無盡慧眼菩薩。則入三昧。以三昧力慧眼明徹。菩薩得見過去未來現在。一切諸佛一切菩薩。一切諸天一切眾生。親對如來。自說三昧聖性之力金剛解脫如來祕法。盡皆信受。依我大願修集菩提祕密金剛無二觀門。當證金剛解脫。是時無盡慧眼菩薩摩訶薩。復願世尊加被於我。願我心性入於聖智。同為一體當證清淨。心性淨者則是如來菩提性也。菩提之性體無染污亦無色象。菩提之性與空俱等。菩提之性同於法界。法界性者等同平等。平等性者則同究竟。心性寂靜同為一體。是故菩提聖性無一無二亦無別異。如此證者真同法性無入無出。言法性者不執於入不執於出法性無相。如來聖性無出入處。法智聖慧明達無障。神用寂滅無相無境。云何名為無相無境。不取眼識名為無相。不觀色塵名為無境。乃至不隨意識了別名為無相。不觀外緣心無妄想名為無境。法性本如相境亦靜。二相無別同體一性。何以故入佛三昧性同等至。菩提性境等無有異。是故菩薩一切眾生。勤加修入十種聖性。則得證成祕密金剛菩提無二法性觀三密解脫門。
爾時大會眾中。是諸菩薩當自有言。云何修習法性觀者。當學聖智十種聖性解脫觀門。何者次第如何修入。無盡慧眼大士告諸菩薩摩訶薩言。當自於心諦觀心月。處空靜明體性清淨。通徹無翳心同明月。朗瑩清虛性如白雪。於是如上所說。聖性祕密法性金剛菩提寂靜如何得至。達到菩提速證成佛。是故大會諸大菩薩眾。同聲啟白無盡慧眼大士菩薩。仁者云何名為十種法性祕密聖智無二解脫法性觀門。一者世尊說方便智。修入如來金剛功德法性聖智三摩地。證成聖行無二境相金剛菩提解脫門。二者如來嚴淨一切諸佛國土調伏眾生。令入菩提究竟出離三界自證聖智金剛三密法性解脫門。三者入諸三昧遊歷十方。普詣一切如來所修菩提。成就無漏一切功德。令一切菩薩證入金剛性智解脫門。四者安住三摩地。令一切菩薩。速得進入十聖佛地。達般若海聖慧法性。證入金剛解脫門。五者於三昧中。得見諸佛普入法界如來淨土。見諸菩薩在如來前受教而聽。入金剛身證解脫門。六者在於三昧。自見如來宣說祕密深妙法義。遍諸國土悉皆得聞。甚深微妙聖智法教。達證菩提不可思議。令諸菩薩證入金剛聖性辯才智慧解脫門。七者住是三昧見過去未來三世佛剎。當見微塵數一切諸佛一切菩薩如來教法。是即修入菩提法觀解脫門。八者入於三昧。一念之中見三千大千世界成劫壞劫成壞之事。久遠已來修持聖智成就菩提故。於一時一刻一念。證金剛定解脫門。九者入三昧聖性。見一切諸佛三摩地證。見自身亦見他身。一切菩薩諸根性智心量深淺。令同諸佛大悲本願同修梵行。行菩薩道更相運度。證金剛慧入解脫門。十者入三昧定運大悲心。令諸有情志誠發行諸佛大願。共一切菩薩及諸眾生。常修戒定如來聖道。學佛威儀修持密行。得六神通智慧如海。不住涅槃導引群品。令證菩提金剛聖智三密法性解脫觀門。是故無盡慧眼菩薩摩訶薩。故能顯說法性聖行解脫觀者。令一切菩薩一切眾生如說修行。願令習學如來聖行聖性三密金剛菩提正智正見如來祕密法性解脫觀門。次第修行令證諸佛一切種智聖力方便如來加持成就菩提速得圓滿。是故釋迦牟尼如來。深讚無盡慧眼菩薩。善哉善哉汝能快說如來一切諸佛金剛祕密法性解脫法門。其時大會一切眾中有十六萬億菩薩摩訶薩。證法眼淨入佛三摩地。同修入此法性解脫觀。得證阿耨多羅三藐三菩提故。
爾時釋迦牟尼如來。次第令賢護菩薩。當為現在一切菩薩及當來有情一切眾生自說觀門。十者東北方金色世界賢護菩薩摩訶薩菩提薩埵。對大會眾啟白世尊。我當來世第四五百年劫濁亂世。如來聖教將欲末時。所有一切諸大菩薩。所有一切有情眾生。令修正見令行正教。勿行邪命勿行眩惑。如是一輩諸惡比丘有癡眾生。不信聖教詐作賢良詐現聖相。誑惑世間癡闇之人。詐明假聖口言。我見前世後世生死之事。詐解佛法倒說經律。迷惑眾人令生信我。圖取財物貪著邪見。如此之人是魔伴黨破滅正法。猶如狂人言義失敘序。不依次第不識好惡。猶若猿猴心無定止。是故賢護菩薩。重白如來稽首世尊。不忍觀於當來苦世。惡業眾生作如斯幻。今則如此正是其時。盛行邪諂不依教典。是時賢護菩薩我有大願誓當救之。惟願如來納受我願。是時世尊告言賢護菩薩。汝曾久事供養恭敬微塵數劫諸佛如來。得深祕密金剛法藏如來護念。今正是時汝當演說。世尊若許惟願如來。加被於我我則敢說。爾時釋迦牟尼如來言。吾今許說汝當演之。是時賢護菩薩。則對大眾世尊如來前。不起于座入於三昧。名為如幻三摩地如幻三昧。從三昧起則說一切如來無盡不壞金剛福田聖性聖慧自在神通如幻三昧。若欲修持聖性聖慧如幻三昧者。先當修入十種殊特甚深難勝諸佛聖行。然後乃當修得聖性聖慧如幻三昧。云何修入十種殊特聖行聖性如幻三昧。何者名為難勝聖行。云何名為甚深聖性潛加八識。云何而行修持身心。智行俱證十種聖行如幻三昧。一者修行達悟菩提心證虛空。無意識想自性清淨。如如真靜無相無願。心同法性自性本空。體性寂靜如幻三昧。二者修持得入法位修進菩提。智見四諦超入聖地。是名殊特如幻三昧聖性聖慧。超越二諦一體真如。同於如來智海佛性如幻三昧。三者如說修行。入於聖性金剛三摩地。不住佛法亦不住菩提。不證道果亦不見於罪行八邪道。入佛聖行性同一體法身聖性如幻三昧。四者修習不捨三業證三脫門。入於世諦行菩薩道。從是三昧起聲聞心。入聲香界不著三世。性同真如如幻三昧。五者修持而行空法。示現住於聲聞形相威儀。盛行非道見行非行。於非行中持淨梵行。接引眾生能行非相。得達菩提入於佛道。是名聖行如幻三昧。六者修行無相。而隨音聲不著聲相。入十二緣證聖心量。不習二諦緣覺斷妄。住煩惱性不入有障。盛行有為不著法相。現辟支身作世尊像。引歸大乘。成就無上阿耨菩提一切迴向。是故名為迴向菩提如幻三昧。七者修學常觀無礙。智慧辯才說法導引。有情眾生入佛法性。遍於一切不染世間。入涅槃靜恒住苦海。常在禪定不入於定。住於三昧不在三摩地名為如幻三昧。八者修行。能現有相住於非相。而入諸欲不染於行。離眾生見執著結縛。同向世間心住淨常樂出三界心。名為如幻三昧。是如幻樂。九者修行。而現凡夫事不著三界。入於邪道不染貪愛。住世諦中離癡五蓋。入三毒根不住五欲。證於空性法滿具足。在陰界心智慧如燭。證解脫門出離五欲。名為無著如幻三昧。十者修學而現愚癡入諸煩惱。不壞世法而住涅槃。於生死海不犯八難。住於三界不得無難。如是住者當證無見。於五欲法實無所犯不著世諦。是則名為如幻三昧。是故賢護菩薩。說演如來聖性十法如幻三昧。殊特難勝真實聖行無盡福田者。是故若有一切菩薩。次第修行如幻三昧者。先當證悟諸佛三密聖行無盡量聖性金剛聖力三摩地。然後得證如幻三昧。迅疾玄悟入一切諸佛金剛聖性實際三摩地觀。云何習學當見是義。了了分明如說修行。是故一切如來聖行諸法。祕密一切三昧者。實無可得如幻無定。自性真如諸法寂靜。證寂體性空無所有。是故如來一切諸法皆悉如幻。三世眾生悉亦如幻。有情無情及諸賢聖皆當如幻。何以故為由於業。隨業流轉之所化故。佛言我身亦爾。一切事相無有定法。一切聖化聖如幻故化。三千大千一切世界。假會和合亦皆是幻諸法亦然。菩薩比丘皆作如是。一切事業共如幻故。凡所有法無非是幻。因緣假合之所成故。是時賢護菩薩。令諸菩薩及諸賢聖。修入菩提如來聖行。聖性無盡殊特功德。不壞金剛聖力福田。自在神用如幻三昧。智海清淨聖性之觀。云何受持云何修入。賢護菩薩大士告諸菩薩言及一切眾生。先發如來大慈大悲大願大行如幻聖性。然後修習無上正等菩提觀門悉地成就。若欲修者。菩薩先應用慧。當心照性見圓鏡智。心眼處觀見心體性。唯觀唯定唯定唯正。聖智圓明唯寂唯靜。入自真如同佛體性。達金剛際神用自聖。作如是用功證金剛喻定。速得成佛同如來聖。是故賢護菩薩摩訶薩。令於當來一切菩薩及一切有情眾生。同修此教如幻菩提三昧正觀。更相運度速超彼岸。是時賢護菩薩當發大願已。閻浮世界及千國土。諸佛淨剎忽然明朗。變為金色六種震動。天雨諸華繽紛亂下。香氣芬馥滿於法界。其時舍衛國中祇園精舍大會道場內。六百萬億菩薩摩訶薩。得證四聖眼肉眼天眼慧眼法眼。神用自在智慧辯才。總皆一時當自發弘誓願。悉同賢護大士菩薩摩訶薩。修此如幻三昧聖性觀門。當來同救一切眾生盡皆成佛。是時釋迦牟尼世尊及諸佛如來。共一切賢聖諸大菩薩摩訶薩眾。同聲讚歎賢護菩薩。善哉善哉能以真實無漏慧智說演諸佛如來。金剛聖性殊特微妙。甚深如幻三昧觀者。大眾齊聲唱言。賢護菩薩不可說盡不可思議。善能演說如來一切祕密教故。是時舍衛國大會諸眾。一切菩薩一切聲聞。一切諸天一切四部弟子。善男子善女人子。一切龍神八部一切鬼神等。同聲稱讚歎未曾有。咸皆悟解歡喜無盡信受奉行。

大乘瑜伽金剛性海曼殊室利千臂千鉢大教
王經卷第四

大乘瑜伽金剛性海曼殊室利千
臂千鉢大教王經卷第五
大興善寺三藏沙門大廣智不空奉　詔譯
二者後演一切賢聖入法見道顯教修持第四品是時釋迦牟尼如來。在舍衛國中祇園精舍大道場。大會眾中有百億菩薩摩訶薩眾。五萬億聲聞緣覺眾。八萬億比丘比丘尼沙彌式叉四部弟子眾。五萬億龍神八部眾。八千億鬼神夜叉眾。世主四天王及諸轉輪聖王有七萬億眾八千億天帝六欲諸天眾。九萬億大梵天王諸天眾。四萬億人王世主小王眾。三萬億善男子善女人眾。爾時釋迦牟尼世尊。在大會中據踞師子座。坐百寶蓮華臺。入金剛三摩地。放金色三昧光。普照一切大千法界他方諸佛國土微塵數佛剎靡不周遍。是時他方淨土諸佛世界諸大菩薩。同時盡見金色大光明。見斯光已警驚覺身心。而來集會向娑婆世界大道場會為作證明。諸大菩薩摩訶薩有百千萬億眾。其時菩薩眾會之中。有一菩薩名曰普眼。稽首頂禮釋迦牟尼如來足而白佛言。普賢菩薩今何所在。世尊報言普眼。普賢菩薩今見在此道場眾會。親近我住在吾左邊初無動移。是時普眼及諸菩薩。復更觀察道場眾會。周遍求覓不可得見。普眼菩薩而白佛言。世尊我等今者。猶未能見普賢菩薩其身及於座處。佛言如是普眼。善男子汝等何故而得不不得見耶。世尊語普眼曰。普賢菩薩住於法性之身。甚深微妙不可說見。是故普賢菩薩。獲無邊智慧金剛性身。普賢菩薩在於師子奮迅之定。住首楞嚴三昧。得無上菩提神通自在。同於如來法身清淨。證得無礙實際。普賢菩薩得住如來十種聖性聖力。以得智藏法界為身。一切諸佛如來共所護念。爾時普賢菩薩對如來前。則現聖性自在神力。於一念頃悉能證入微塵佛剎三千大千世界。三世諸佛無礙無別。智身法身同體一性。是故佛言語普眼。汝等諸眾不能見爾是時普眼菩薩。聞如來說普賢菩薩甚深聖智微妙清淨功德之身。普眼菩薩便則對如來前。證入十千阿僧祇三昧。以三昧力復更遍照觀察渴仰不已。欲得願見普賢菩薩。普眼乃更重觀亦不能覩。其餘一切諸菩薩大眾等。俱亦不能得見普賢身形相好。是故普眼菩薩。從三昧起向如來前。白佛言世尊我已入十千阿僧祇三昧。求欲願見普賢菩薩。而復畢竟不可得見其身相好普賢之行。及是身業語業意業。坐立行住悉皆求覓都無所見。佛言如是如是。佛語普眼菩薩。譬如幻中種種幻相。所幻住處尚不可得見。何況普賢菩薩。祕密身相體同虛空。身亦祕密語亦祕密意亦祕密。當知普賢聖力自在不可思議。而於法界能入能出。能見能現能隱能沒。何以故普賢菩薩境界甚深。不可比度難思難測。惟佛能知無有量已。過量。舉要言之普賢菩薩以金剛慧三昧普入聖性同一切法性法界。於一切世界無所依止。普賢知一切眾生身心皆空。無去無來性同普賢。無有差別無依無作。性無動轉至於法界。到究竟處譬如虛空。虛空之性不可得見。普賢身心亦復如是。爾時世尊於大眾中告普賢菩薩摩訶薩。汝乃於過去世來久遠。值遇諸佛如來微塵數微塵數阿僧祇劫。等如虛空供養無數如來菩薩說不可盡。是故如來問於普賢。汝當應知往昔已前。過於無量佛剎世界空劫之中。汝曾見聞毘盧遮那如來出世之時遇佛聞法。佛說金剛祕密甚深法藏。是誰為首與諸佛如來諸大菩薩。緣覺聲聞四部眾等等眾。及此會中大菩薩摩訶薩者。先世已來是誰為師作於導首。令發菩提之心引化成佛。普賢菩薩聞如來語承世尊言。即從座起向佛作禮。右膝著地合掌恭敬。而白佛言世尊。我曾往昔過去世時得值得遇毘盧遮那如來說。過去世時．久遠已前未有佛時。有曼殊室利大士菩薩。出世教化無量微塵數說不可盡一切眾生。令發菩提之心。修金剛三密三摩地盡當成佛。又更爾時曼殊室利。其時便於大會眾中。當自發誓廣弘大願。願我心等虛空遍周同法界。如太空中法界無盡。我則當自盡其志力。廣度蒼生無有休歇。曼殊室利大士菩薩。則向大眾之中發大音聲告言。諸仁者誰能與我同願同行。能承我願與我為子紹繼我法。我則為說大乘瑜伽金剛祕密聖性三摩地成等正覺無上菩提廣大因緣。令行菩薩道接引有情。更相運度得成佛果。忽然登時從此眾中。出五大仁者大丈夫。來向佛前頭面禮敬世尊足已。則當其時發大聲言。我能依此曼殊室利菩薩。能發大願大行廣度眾生。心同虛空亦無休歇。則當是時曼殊室利菩薩告言。大士善男子。汝等五仁大丈夫。能共吾發行同願。心等虛空法界無盡。能發廣弘大願之行。救度一切有情眾生得成正覺者。汝則即真是吾子。吾即與汝五仁之者同其心故。廣度蒼生盡未來際。五仁大丈夫答言。我等五仁總同曼殊願故。曼殊室利則為與五仁者大丈夫。安立名字故。是時五大仁者。依此名號趣入菩提。云何名為五仁者大丈夫安立名號。
一者名曰毘盧遮那　二者名曰阿閦　三者名曰寶生　四者名曰觀自在王　五者名曰不空成就
是故五仁者大丈夫立其名號故已。其時五仁者便配五方各住一處。金剛性海三摩地世界。導引有情教化蒼生。是故如此。又五仁者重啟曼殊室利菩薩告言。大士仁者與我說一切諸法及說我心。有真如根本清淨自性。二種法者為有為無。大士仁者曼殊室利答言亦有亦無。云何二法亦有亦無。則是第一亦有者。復有二種之義。云何為二種之義。一者我執二者法執。執法執我者。我執法執二義。即於我法之中。而能有障有礙。則能於其有情性。遍計所執及一切處。則是慧性不能明徹自在用故。二者無我執無法執二義。若菩薩不執我法二義。則於我法之中通達無礙。即無遍計所執性。則得慧性明徹自在用故。第二亦無者復有二種之義。云何為二。一者心真如。二者心有根本自性清淨。云何一者心真如。為執真如作有為相。即自執著我性根本。自性垢故不得清淨。於一切處有障有礙。則生煩惱貪瞋癡故。任運繫縛處處生滅我性苦故。云何二者心有根本自性清淨。為自性本來寂靜無障無礙。則真如無為遍一切處與根本自性清淨性同空故。是以性等真如根本清淨。自性同體聖性空故。無縛無解畢竟清淨。性體寂靜故。是故五仁者大丈夫。見聞說以無上菩提正真妙法。心大歡喜即起作禮。頂戴大士曼殊室利菩薩足。又則五仁者更重諮啟大士曼殊室利菩薩大士。仁者更亦為我重說。我身之中心性。及與大士菩薩曼殊室利。并與一切眾生。心性妙智等同一性不。大士菩薩曼殊室利答言。吾與汝五仁者及一切眾生心性。等同一體無有別異。淨如琉璃內外明徹。無有增減悉同清淨。是故善男子汝當諦信。吾今與汝五仁者重再實說。是故汝等心性智慧。及一切眾生與吾無異。又大士曼殊室利言語五仁者。佛說我心無主身亦無所我。名曰摩訶金剛般若波羅蜜多。為身心性具足一切法。亦等同於如來智身法身。何以故身如性相同體無別。常住首楞嚴三昧性三摩地。性淨清徹。是故如來說。善男子亦復如是。如汝五仁大丈夫便立其名號者。則得隨名解說脫於意云何。一者大丈夫名曰毘盧遮那。身心清淨性智菩提得圓滿是。二者大丈夫名曰阿閦。身心無動性亦無相。大圜鏡智菩提圜通是。三者大丈夫名曰寶生。身心平等性智菩提一靜一性是。四者大丈夫名曰觀自在王。身心清淨妙觀察智。聖慧通達金剛菩提是。五者大丈夫。名曰不空成就。身心智量性等虛空形同法界。聖性聖慧成所作智。自在神通悉地成就一切菩提解脫是。
爾時如來說言。如五仁大丈夫智性。須假大士曼殊室利菩薩金剛般若慧為身心主。成就一切法聖智性。能與五仁大丈夫身心成熟。慧性圓明法滿成就。乃能證得無上正等阿耨多羅三藐三菩提。所以曼殊室利大士菩薩。能成熟五仁大丈夫。五智金剛般若波羅蜜多。同一切諸佛五智性金剛菩提故。爾時曼殊重啟如來言。諸大菩薩摩訶薩身心聖智性同一體。亦同聲聞緣。覺四部眾等身心淨智性同一體。亦同諸天大梵王等身心淨智性同一體。亦同龍神八部及一切眾生等身心淨智性同一體。智慧清淨無有別異。猶如水精內外明曉更無有異。本來清淨自性真如。寂靜無為以無所得。是故釋迦如來告大士曼殊室利言。善說善解諸佛金剛三摩地法故。善哉善哉汝今則是吉祥大丈夫。成就一切眾生無上菩提。及一切諸佛菩薩。亦證得阿耨多羅三藐三菩提者。是時諸大眾等。告曼殊室利言。由習何教學何法義。大士曼殊室利稽首如來言。我今常修習大乘瑜伽大教三密三十支祕密金剛三摩地觀。及一切諸佛菩薩摩訶薩。亦同此教修學成就。證得阿耨多羅三藐三菩提。大士曼殊室利言。若有一切菩薩摩訶薩四部眾等。及善男子善女人等。於後末世像法之中。得遇此瑜伽大教三密門祕密三摩地法者。其人福德不可稱量不可稱計。算數譬喻所不能及。是人乃於過去世無量佛所。種諸善根得遇此教。速證無上菩提。云何之是人得遇此法瑜伽祕密三摩地教。大士曼殊室利言。於後末世。若有菩薩及四部眾等諸善男子善女人。能除去我相人相眾生相壽者相。於世能忍忠孝下心。則得遇此瑜伽金剛祕密三摩地法教。如此人者則能棄捨身命為求菩提。是人先世罪業當為消滅。漸漸修學當得成佛。云何眾生不得值遇。不得見佛不聞正法。若有世間愚癡眾生。或有諸罪宿業障深。或曾往昔過去世來。廣造十惡五逆。或曾謗佛或曾謗法或曾謗僧。如此眾生則有三種重障。則不得遇此諸佛正法三摩地教。何者名為三種重障。第一重障者我慢貢高。邪見執蔽不能下心。賓事一切諸佛菩薩師僧父母學妙深法。第二重障者妬賢嫉能。自是非他說人長短。恃勢貪瞋好求名利不勤懈怠。亦不能學得如來正法。第三重障者多貪多欲嬾惰睡眠。惛沈掉舉破戒者多不勤精進。如此之人則不識因果不敬師長。亦不見良善不護業道。是故麁惡之人。生生世世難值正法。對面不遇大善知識。廣造惡業死墮阿毘鼻及諸地獄。如此之人則不得遇此三密正法。瑜伽祕密三摩地法教。
爾時大會之中。有大菩薩摩訶薩眾。有大聲聞眾。有大諸天眾。有大龍神眾。有大鬼神眾。及諸四部眾善男子善女人等。同共啟請如來而白佛言。我等眾會復更請如來。重說大士曼殊室利。往昔修行大乘深法。金剛三密三摩地法教。神通自在聖德神諸力。未曾得聞未曾得見。我等眾會亦隨大士曼殊室利。廣發大願志學大乘瑜伽祕密三密法教。是故大眾一時同請世尊如來。為我眾等。說曼殊深妙德行聖性殊特。其時釋迦牟尼如來。在舍衛國祇園精舍大會之中。如來則為大眾入於金剛三昧。從三昧起說如來一世三時法教。顯出大士曼殊室利。往昔修行三密菩提。殊勝聖力神通自在。則於是時釋迦牟尼如來告於大眾言。吾當為汝。分別廣說如來一世之教三時之法。然始得見曼殊室利聖德聖力。作大神通證明此教。導引群品悉令歸趣。修入大乘瑜伽大教三十支三密金剛三摩地祕密聖性觀。是時釋迦牟尼如來。即於當世之時說三時之教。是故第一時中說有教聲聞律儀。初有小乘度五俱輪及一切眾生。四聖成就四果人等。第二時中如來說空教破執有相有情眾生遍計所執。度聲聞弟子四部眾等。及一切地前三賢之人。修行菩提者令歸空無相。不執不著中乘行故。是故名為歸依空教。第三時中如來演說不空不有祕密法教。破執有執空。大乘小乘之中迷惑法教。破執有執無。破執有者勿令著有。破菩薩執無勿令著空。所以者何菩薩修證。令歸大乘瑜伽大教三密三十支金剛三摩地真如法藏性海法界聖性觀者。無為無相不有不無名為不空祕密解脫菩提故。是故如來顯說大士曼殊室利菩薩瑜伽大教法性三密聖智三摩地聖性觀者。廣度有情一切菩薩摩訶薩。聲聞緣覺四部眾等等眾。及諸天龍鬼神夜叉眾。善男子善女人等。悉令迴向大乘修入瑜伽大教三菩提三摩地聖性觀。令得速達本源真如自性本性涅槃無上正等菩提故。其時大會菩薩摩訶薩。及一切聲聞眾。自恣集會解夏時至。爾時如來告大士曼殊室利菩薩言。汝於前三月夏安居自恣。往請時日龍宮教化。往去不來自恣解夏。時節將到曼殊不來。迦葉心念若後到時不赴法事自恣解夏。則當擯出。諸大眾迦葉等咸有疑網時至不來。大迦葉等心懷作念。曼殊獨觸身不合入眾。若後到來必當擯出。大迦葉等即白佛言。法事時至。如來語大迦葉。若時將至則當作自恣行於法事。維那即於眾中當之擊揵椎。椎聲絕已。大士曼殊當共椎聲一時齊到。所以不闕僧集自恣解夏法事。亦斷聲聞眾疑自恣成就。是時釋迦牟尼如來。見此會中法事將畢。其時如來以聖意潛加神力告。示令大士曼殊密意聖受。曼殊室利知世尊聖意。則於自恣眾會之中。當現神通聖德之力。應時出現丈六紫磨金色之身。坐於法界金剛性海百寶蓮臺之座。其曼殊身上著於百寶。種種瓔珞妙寶天衣。頂背圜光頂有五髻。頭上有七寶佛冠。頂戴五佛如來。菩薩身上現其大印手二百二十二。有千臂千手。手中各持吠瑠璃鉢。鉢中各各有一化佛。千釋迦同時出現。爾時釋迦牟尼如來則告之言。大迦葉汝應當觀。大士曼殊室利菩薩手中吠琉璃鉢內諦看。有何等相。大迦葉則從坐而起。便於世尊前頭面作禮而去。大迦葉則於曼殊室利前。頭面禮敬訖。便於鉢內觀看。及見鉢中有百億三千大千世界。百億無色界百億色界百億六欲界。有百億須彌山百四百億四天下。百億南閻浮提百億娑訶婆世界。百億釋迦如來。百億千臂千鉢曼殊室利菩薩。百億迦葉。在曼殊鉢內有百億世界。世界中有百億大迦葉。各各向曼殊前請問大乘法義。復有百億五頂山金色淨土。其中亦見百億曼殊室利。有百萬億菩薩眾當常。自圍繞。時乃出現放大光明。化度蒼生救攝一切。亦乃見百億大迦葉徒眾有大疑網。向大聖曼殊室利菩薩邊求哀悔過。迦葉徒眾發言。我等小乘之人小智小量。當有疑網願罪消滅。當時大迦葉及聲聞等。便於如來前及大士曼殊室利菩薩前。登時發誓廣弘大願。一依大士曼殊室利菩薩教旨。迴向大乘志學瑜伽三密法門三摩地聖性之觀。大迦葉眾等。爾時則於如來前。頭面著地頂禮如來足。復願世尊納受我意。與我等小乘之人。願與發露懺悔疑過大乘授記。則於眾會之中。其時釋迦如來。則與大迦葉眾等。懺悔授記令發大乘。迦葉等其時發願後已。如來告言汝於來世。遇值無量無數諸佛如來。漸次修學瑜伽三密金剛菩提聖性解脫。當成佛果得阿耨多羅三藐三菩提。故是時一切菩薩聲聞四部及諸。大眾總皆覩見大士曼殊神力自在聖性無礙。斷迦葉等一切大疑。當學大乘令速超佛地。是故迦葉眾等同發大願。復願我等世世值遇諸佛世尊。修行大乘瑜伽三密漸漸習學。當得成佛無上正等阿耨菩提。則是時釋迦如來。為大迦葉聲聞徒眾。說修大乘十種無犯解脫性戒超出三有聖力自在。欲界無定不染欲界。在上二界不住四禪亦不依四空。修此如來祕密三摩地者在三有界及閻浮提。是故菩薩修學之地能持梵行。若學金剛祕密三摩地者。則得迅疾玄通佛心超出三世。於三摩地。不染欲界不住四禪不證四空。是名不著三有名為出世。是故大迦葉聲聞諸眾。同共稽首釋迦如來。唯願世尊今為我等。說大乘三密不犯十重如來持戒教法。我等聲聞盡皆迴向。修入大乘瑜伽三密金剛菩提如來祕密教。是時世尊則為大迦葉眾。演說不犯十重大戒。汝當諦聽諦聽吾今為汝分別解說。佛告迦葉如及小乘之人。持於聲聞十重大戒之者若犯律儀十重過罪。一一從身口意業而生其罪。於有相之中事上犯失為不見心。心性寂滅自性性淨。所以見相執持事上漏失。是名小乘犯重過失。執法生罪見取分別。染著心想不能捨離。是故不應生天墮於地獄。是名小乘事法漏失毘尼律藏。如是大乘菩薩持於十重大戒法者。則是不然。如菩薩持戒。常於大乘心行慈悲喜捨。救護一切有情照見心性寂然不起。澄心見性畢竟清淨。則名真性。無染無著不取不捨。是故名為大乘十重。菩薩大戒亦復如是。其時大迦葉聲聞眾等。見如來說大乘十重大戒之法。心生愧仰迴向大乘。唯願如來指授名目。我等徒眾深生信受當自奉持。何者名為大乘十重清淨禁戒。得名不犯不破犯戒真性寂靜。於十重性中云何大乘能犯不犯。一者如來一切心法。金剛自性本來清淨畢竟寂滅。菩薩若於大乘性中。能持十重戒者。覺心真淨了見心性無染無著。是故菩薩能持十重戒者是則名為不壞毘尼。二者如來一切心法。我障自性畢竟不可得本來無染。菩薩持重戒者。戒性如虛空不見心性了然寂靜。菩薩持重戒時。證見心體我性空無。是故名為出過一切諸有相體。是則名為無過毘尼。三者如來一切心法。煩惱妄想本來清淨。菩薩持重戒者。於淨識性實無所得。於實無所得之心菩薩持戒。不見於相不見顛倒。不見菩提不見實性。名為最勝實性毘尼。四者如來一切心法如如實際。於實際中不見持戒不見破戒。菩薩持重戒者。是則應示當觀心地。見實際性心性瑩淨。不見戒性亦無持戒雜染諸見。是故名為心性清淨。通達聖性真如毘尼。五者如來一切心法菩提聖性無來無去。故名如來。菩薩應當持重戒者。得見如來真實心性。真實性者等如法界。無來無去無為之相。菩薩能持如來淨戒者。見佛心性等於虛空無有別異。是故名為如來法身菩提聖性。真實得名不思議毘尼。六者如來一切心性淨法。本來無住本來無處本來無著。菩薩持重戒者。於無住之中不見有犯十重之性。菩薩持此戒時。於無著心性廓周法界。遍於一切如淨琉璃內外明徹。則是名為無自性性淨毘尼。七者如來一切心法。等如空際離諸相故。菩薩能持重戒者。於心空際不見能有破戒之相。於性戒中證得法眼性淨。是則名為淨諸六識法眼毘尼。八者如來一切心法。法本不生今則無滅。菩薩能持重戒之時。於無生性照見持戒。心心聖性體寂清淨。不生不滅則證佛地。速當成就無上菩提。是則名為三世平等毘尼。九者。如來一切心法。則是諸佛真如實智。不見有相一切諸法。何以故眾生心性本是真如。於真如性中若見持戒。是名有相。菩薩不能解脫。若能不見持戒。不執不著一切諸相。是則名為無染解脫清淨毘尼。十者如來一切心法畢竟無相。離於心想清淨無障。菩薩能持十重戒者。於戒淨性不見有戒不見無戒。得名證離小乘執縛一切戒相。是則名為究竟毘尼。是故一切諸佛如來一切菩薩。由依止此大乘毘尼。持此十種聖性無相十重大戒。畢竟清淨離一切相。得阿耨多羅三藐三菩提故。則是時大迦葉。復為大眾聲聞四果。及諸天龍八部鬼神。四部弟子善男子善女人。對於大會再與大眾。復請釋迦牟尼如來。為諸徒眾。重開演說往昔大士曼殊室利菩薩。因何劫中因何世時。而得遇值諸佛世尊。開演此教三密法門三十支三摩地觀大教王經。是時大迦葉等徒眾而白佛言。唯願世尊更為我等大眾。稱說大士曼殊室利菩薩往昔因緣。爾時釋迦牟尼如來。則告大迦葉大眾言。吾當為汝分別說之。曼殊室利菩薩。乃於過往殑伽沙微塵數阿僧祇劫久遠以已前世時。曼殊室利菩薩遇值值遇金剛五頂毘盧遮那。五智尊五如來同時出世。其時彼會中有一佛。名曰不空成就如來。又說過去往昔世時。於妙幢世界中。又有佛出世號名毘盧遮那。五智世尊五如來一時出世。住於虛空金剛法界。說虛空聖性。令為一切有情。證入本性涅槃自性相應安立聖智。到於彼岸真如實性。又於金剛法界內。如是五佛如來同聲。共說大乘瑜伽一切如來菩提聖性總攝一切法般若波羅蜜多曼荼羅金剛灌頂大教瑜伽授法王位金剛祕密三密門三十支三摩地聖性觀。曼殊室利菩薩為於上首。教諸菩薩摩訶薩四部眾等及諸一切眾生善男子善女人等。其時令諸人眾入此道場。修持大乘。授瑜伽金剛菩提三密門三十支三摩地聖性觀者。得證三菩提金剛聖性大寂三昧。再令菩薩勤行精進。觀照心地真如實性。證空無相無願法界一性三昧。得入百千陀羅尼門百千金剛門。百千三昧門百千解脫門悉皆具足。當來得佛同成普見如來。是故則當彼世之時。爾時不空成就如來。其時於大會眾中。告言大士曼殊室利。汝乃過往久遠已來。親近世尊供養諸佛。盡於虛空等於法界。微塵數劫不可說劫佛剎之中。見諸佛聞正法。即印爾時佛語曼殊室利菩薩言。善男子汝當與諸大菩薩摩訶薩四部眾等。再請問毘盧遮那等五智尊。金剛五頂五如來。演說說演諸菩薩四部眾等證修心地。入一切如來瑜伽金剛菩提三密門三摩地聖性觀。云何修持得成成就正覺無上菩提。是時則曼殊室利菩薩。承佛聖旨智。與諸大菩薩四部眾等為於上首。同共啟請問毘盧遮那等五智尊五如來。共同演說瑜伽祕密金剛法門。云何修證諸大菩薩及諸四部眾等。修學證入一切法如來大乘瑜伽金剛三摩地聖性觀者。是時則毘盧遮那五智尊五如來。同聲共說告言語大士曼殊室利菩薩善男子但有一切眾生及大菩薩摩訶薩四部弟子等。深信此教瑜伽金剛菩提祕密三摩地法者。是人諦受應當棄捨國城妻子不惜身命。為求無上正等菩提者。則得證入此如來。瑜伽金剛菩提祕密三摩地聖性觀。則得速達本源自性空淨金剛聖性。得成佛果無上正等菩提。是時釋迦牟尼如來。則自說過去往昔大士曼殊室利菩薩。同時值遇金剛五頂五智尊五如來出世之時。釋迦牟尼如來其時五世尊中示現出世為佛。名曰不空成就如來。說大士曼殊室利菩薩。授五智尊五如來金剛菩提三密門三摩地教。轉授與一切眾生。修行菩薩道。其行廣大其願無邊。出生一切菩薩大願功德無有休息。爾時曼殊室利。常為無量百千萬億微塵數世界諸佛如來為母。亦常為無量百千萬億微塵數那由他菩薩而為導首說不可盡無上菩提法門。與諸菩薩為師。教化成就一切眾生。令證三密菩提出於三世。大士曼殊菩薩廣度有情。心等虛空無有休歇。名稱普聞十方世界。常於一切微塵微塵殑伽河沙數諸佛眾中。為說法師。得令一切如來之所讚歎住甚深智。能以實見如如法性。於空無相一切諸法通達無礙。以無所得解脫究竟。於是同心普賢菩薩。所行諸行悉皆已辦。是故爾時釋迦牟尼如來。於此大會眾中。則當付囑大士曼殊室利菩薩五智尊五如來大乘瑜伽三摩地教。令曼殊室利菩薩傳授此教。世尊告言汝當為首。紹隆此教瑜伽三密門三摩地觀。傳授與諸大菩薩摩訶薩四部眾等善男子善女人。若得入入得此瑜伽三密門三十支金剛菩提三昧三摩地觀者。則得速超解脫。證無上正等菩提。當得成佛。是爾時釋迦牟尼如來。告曼殊室利言。善男子汝當善聽。吾當常重為與汝大眾分別解說且待須臾。說諸菩薩自當有證。如來則說往昔過去世時。有佛名為毘婆尸如來。出世之時諸菩薩等學此教法瑜伽祕密。如來說已。忽然則有千百億世界金色佛剎。殑伽沙菩薩出現。而作證明。是故諸大菩薩等。各各自說修持瑜伽金剛三密門三摩地教法。證無上菩提。則是時諸大菩薩等言。得遇值曼殊室利引接於我。令發阿耨多羅三藐三菩提心。修行瑜伽金剛祕密得成正覺。是故一切菩薩眾則當出現。共證此瑜伽三密門教。其時世界當時有一國大王。名曰淨目天子。於此國內常行正法理化於人。其王當世之時。得值遇灌頂大師說。此瑜伽三密三摩地教。聞此教已。遂即便發無上正等菩提之心。登時國大王淨目天子。當時國內勅旨天下處處。令諸沙門建立此三密門三摩地灌頂授法道場。便立道場。每年經于百日修念行道。其王宮中亦當起造授法道場。則阿闍梨教主授法導師。當與天王灌頂。王當後便修學瑜伽聖教三密菩提金剛聖性。盡生不歇。乃後應時有感。諸佛護念萬國來朝。令國界清寧萬姓安樂。登時王當受福。漸漸於後淨目天子。得延年益壽五百餘歲。漸次修學得證五波羅蜜。成就四智菩提六根清淨悉皆具足。後便得遇諸佛如來世世親近。王當供養承事無空過者。速當成佛得證菩提。是時釋迦如來則於大眾中。告大士曼殊室利菩薩言。善男子若有諸大菩薩摩訶薩四部眾等。發大菩提心不惜軀命。當以信根真實。為求無上菩提者。則得入此瑜伽大教金剛三密三十支三摩地祕密聖性觀。是故釋迦如來言。若有菩薩當建道場者。先當揀擇殊勝之處。穿深一丈無諸瓦礫骨石炭木及諸惡物。堪為道場者。則向大嚴淨之地。應當建立方等安置大曼荼羅灌頂授法道場。是時釋迦牟尼如來。告曼殊室利言。善男子世世若有眾生。發廣弘大願能造此曼荼羅灌頂授法三摩地道場者。其人福德量等法界。福如虛空無有盡期。不可稱量不可稱計。爾時若有國王王子及諸后妃公主宮人婇女等。能與建立此清淨大道場者。令國土安寧王當長壽。妃后延年萬方投化。人民安樂風雨順時。是故若有大臣能興建此道場者。福命長遠常得清吉。於國忠孝國安人樂。轉轉興泰福不唐捐。是時佛告曼殊室利諸大菩薩摩訶薩等。若有一切眾生遇。此瑜伽三密門三摩地教者。乃於過去往昔無量微塵數佛剎中。曾供養無數諸佛。則得遇此如來瑜伽大教三密門三摩地聖性觀。及得遇值授法阿闍梨。生生世世學此大乘瑜伽教法。速當成佛疾證無上正等菩提。是故諸大菩薩摩訶薩四部眾等。則當志求勤學精進實勿退轉。應當諦信諦信發大誓願。習學此教。是時大眾諸大菩薩摩訶薩。及諸聲聞緣覺。諸天龍王八部鬼神。四部弟子善男子善女人等。咸皆歡喜歎未曾有法信受奉行爾時大眾等心皆喜悅。更請大士曼殊室利菩薩。今對大會如來世尊前。再重請說來劫末法世時修何教法。曼殊室利言再三辭退。對如來前我不敢自說。復願諸人眾同請如來。為大眾等說我後世末劫之時。於像法末劫之中。為何教法而廣度眾生及諸菩薩。爾時釋迦如來。告曼殊室利及諸大眾等。吾今當為演說分別。如來在世運度眾生。遇著世尊功德無比。是名殊特最勝福田。佛語曼殊室利。善男子如來在日有福之人。乃能遇佛。如來滅後薄福之人不可得遇。是故世尊告曼殊言室利言。若有一切眾生得如來授正法教者佛有十種威德有畏有敬。作希求之心難遭之想。如此人者授受得教法。必證無上正等菩提。何以故如來住世一切有情業力最勝。與諸眾生及諸菩薩四部眾等授教法者。一一皆證菩薩佛地無上菩提四聖道果。若是如來滅後薄福之人實難值佛。於末法之中若欲授受如來大乘正教法者。須遇大師授法阿闍梨。是名次補佛處紹隆我教。修習大乘瑜伽祕密金剛菩提。是故則令建立殊勝道場。於道場中安立本尊如來形像。及諸本尊菩薩形像。一似世尊如佛在日授其正法。是故阿闍梨於道場內。與一切眾生及諸菩薩大乘人者四部眾等。如佛在時依法授教。入瑜伽三密三十支金剛三摩地祕密菩提聖性觀者。是故諸菩薩等及四部弟子比丘比丘尼優婆塞優婆夷善男子善女人。若能至志誠親受教已。切須久乃堅持。修習金剛正法如來祕密法藏。是故則名如來弟子。得授受法已勤行精進。六時不闕行道念誦。則須傳授導引蒼生。一一付囑與深信善解大乘瑜伽三密三十支三摩地觀祕密教法者阿闍梨。亦復轉須接引眾生四部眾等。令歸大乘祕密瑜伽三十密門三摩地。則令一切眾生速達本源。證自性清淨瑜伽祕密金剛菩提一性成道。是人疾證阿耨多羅三藐三菩提故。
是時大會眾等諸大菩薩聲聞緣覺。及諸天龍鬼神四部眾等。比丘比丘尼優婆塞優婆夷。令阿闍梨若與學教人欲授法者。先須密授教旨三十觀門。其金剛菩提法觀者。在瑜伽祕密三摩地如來聖性品中。是故一切大眾諸大菩薩一切眾生。修學如來聖性觀行祕教者。殷勤三請阿闍梨。於大曼荼羅清淨道場內。准教結印口授祕契三密三十觀門者。不應顯露唯當密授。若是不依如來言教。稱揚顯露者不得聖力潛通佛智加被。則被魔著蔽障。所修聖行不可得道。爾時大眾聞佛所說。咸皆歡喜大眾渴仰信受奉行。

大乘瑜伽金剛性海曼殊室利千臂千鉢大教
王經卷第五

大乘瑜伽金剛性海曼殊室利千
臂千鉢大教王經卷第六
大興善寺三藏沙門大廣智不空奉　詔譯
爾時釋迦如來。當與大眾一切諸大菩薩摩訶薩埵。次第則說如來金剛聖性平等觀門。第三云何次第得入平等門。一者入跛字觀本真無染著離垢義。寶生如來說法界真如平等門。就此門中演有二品。一者說祕密歸止觀照法性決擇心地第五品。已上一品教法。於此教法觀照決擇心地品者。合於道場內祕授心地法。不應於此經顯說。合在瑜伽聖性品中別說密授觀門。二者後演有一切菩薩修學如來三摩地聖性潛通加被第六品。如來次第當且應說潛通加被品。是時釋迦牟尼如來。在大會道場。一切大眾諸天等菩薩摩訶薩四部眾等大梵諸天等龍神八部等善男子善女人等。見如來入於真如實際清淨法界三摩地。放聖性三昧金色光。照普賢菩薩法界性體身心相好支節身分。一一毛孔中皆有不可思議。不可說不可說佛剎海藏。一一海藏有微塵數諸佛出興于世。有諸大菩薩眾所共圍繞。諸佛世尊教導蒼生及一切諸大菩薩摩訶薩等。又見如來入無依止毘盧遮那。清淨法身等如虛空。以智慧身現無量身。普賢菩薩從如來無量智身出現。遍往十方淨土承事諸佛。入於諸佛法界。出無量無邊不可思議自在。神通法性智身。住於無量一切智門以智光明善了諸法。於諸法中得無所畏。隨所演說窮未來際。辯才無盡以大智慧開總持門。慧眼清徹法眼無際。入深法界達智慧境。無有障礙亦無邊際。究竟寂靜猶若虛空。如是諸佛菩薩世界。及兜率天宮諸大菩薩摩訶薩。亦見普賢菩薩神通自在化現之相。亦見彼一切佛淨土一切如來神變神通及諸菩薩。如此諸佛菩薩。皆與毘盧遮那如來。於往昔時同種善根。修菩薩道行普賢行願。悉已寤悟入諸佛自在甚深解脫。得無差別法性之身。等入一切諸佛淨土聖性海藏而依所住。皆是如來自在聖力。聖性法界神力無邊。功德無量不可思議。是時釋迦牟尼如來在大會中。告諸菩薩摩訶薩四部眾等及諸比丘比丘尼善男子善女人并及一切眾生。是故若有菩薩。修於身密勤行觀照者。往昔普賢發廣大行願。入於眾生三密體性。證修金剛三密門三十支三摩地觀者。於一一支觀中。入在眾生根本自性。法界心性真如理智。奮迅速疾加被安住。證寤悟金剛三摩地。是時普賢菩薩本願聖性金剛力智。令一切眾生證得菩提解脫門故。是時釋迦牟尼世尊告言普賢菩薩。汝常在金剛聖性法界諸佛法身不思議甚深祕密三摩地方便法海之中。同一切如來聖性功德菩提海藏真如法界。所謂有情眾生修行加持。速達三密解脫法身證身印三昧祕密三摩地。都有幾種門。普賢菩薩言。比來承佛聖旨言教。修持三十祕密觀門。世尊語普賢如是如是。爾時釋迦如來自言。有三十祕密觀門者。且就第一身密十支觀門。如來一一分析令修此觀。則普賢菩薩。與十大士菩薩。重當稽首如來言。云何有十種金剛聖性祕契身密十支菩提觀修證聖性三摩地門。佛言告語摩訶普賢。當與十大士菩薩為於上首。同願修證聖性聖力加被入一切眾生心性身中。與諸菩薩當為上首。引接有情寤悟入菩提。云何名為十種身密契印菩提三摩地觀解脫門。一者名普吉祥威力菩薩摩訶薩。入毘盧遮那大寂清淨智。從清淨智出。還入眾生自性三密識智。有情心地同如來。一切法界聖性諸佛菩提。調伏眾生心聖性加持身印。令速證得究竟出離生死苦海智身解脫門。二者名為殊勝道場髻王菩薩摩訶薩。入佛聖力一一境界悉見諸佛如來性海淨土三昧。普詣一切如來諮受授所修。大乘祕密三摩地功德勝境。法界加持入身密三摩地印。成就法身無變異故得解脫門。三者名大精進金剛臍菩薩摩訶薩。入知一切如來究竟寂滅三昧。令入眾生性身密菩提。得安立位一切菩薩地加持身印。入三密門金剛三摩地。普遍萬行諸大願故。證法海如性解脫門。四者名青蓮華眼菩薩摩訶薩。入一切佛心成正等覺三昧。於三昧中普現微塵數法界如來無量妙法加持身印。化現法身入眾生性。成菩提種無障礙解脫門。五者名菩提幢菩薩摩訶薩。證入如月瑩明清淨光相明普現一切法界以無礙音開聲演寤悟入眾生智性得入三昧。演說解釋微細祕密之義。加持身印達令遍知法界聖性。證見一切諸佛國土。悉現清淨不可思議義無差別智。自在無障解脫門。六者名無垢藏菩薩摩訶薩。入諸佛智光明如來境界不動不轉真如智性三昧。入一切諸佛微塵剎土中。悉見無邊諸大菩薩。盡能加持入於身印。達眾生體性。迅速疾證成就菩提。神通自在境界解脫門。七者名為現一切如來神變摩尼王幢網垂覆髻菩薩摩訶薩。入法界一相無差別慧光明三昧。一念聖智加持身印。現過去未來見在三世劫數成壞。微塵數善惡之事。悉皆平等真如清淨解脫門。八者名寂靜光菩薩摩訶薩。入如來金剛慧種種加助持眾生進分菩提聖道三昧。入加持身印。令入一切菩薩諸根自性性海。各入自智三昧境界神力不可說解脫門。九者名為聖智速疾自在王菩薩摩訶薩。入無盡法界虛空界大神通法身無相三昧。能以加持身印。令聖力化現種種智身應現無量聖智入一切眾生性。遍於一切諸佛國土。現諸佛如來無邊法界性海聖智解脫門。十者名為法海雷音王菩薩摩訶薩。入三摩地令得一切菩薩諸地成正覺力入佛解脫三昧。顯示一切菩薩修行普賢法門行持願力。次第修行本願祕密三摩地觀。加持身印。入一切菩薩性智菩提三摩地。廣大聖行方便願力。令一切眾生速證無上菩提解脫門。
爾時普賢菩薩。於如來前廣發大願已入于千三昧。與十大士菩薩為於上首。誓當行持大願安立菩提。同在一切眾生身量佛性之中。與真如性海同為一體。加持一切菩薩摩訶薩。入身印增進菩提。是故普賢菩薩。應時對如來前。便入金剛法界性三昧海。自於法性身量海中。現微塵數佛性世界。諸大菩薩及微塵數一切眾生。而教導之。復現如來在菩提樹下坐師子之座。量等虛空遍周法界。金剛法海大寶蓮華。如如性海之內當現示相。總在普賢菩薩身中。法性聖德慧智之中無有障礙。殊勝聖力神通自在。是時如來讚歎普賢大士菩薩。善哉善哉能示現諸佛境界不思議力甚深微妙。發無盡廣大行願諸佛功德性海三摩地。如來大願故不可思議。無有比量。甚深金剛聖性海不可說不可說故。是時如來告淨德妙光菩薩摩訶薩。汝當遍往諸佛法界性海菩提聖德道場。諮授一切如來祕密法門口密三摩地教法。淨德妙光即與諸十大士菩薩摩訶薩為於上首。發廣大願行普賢行。得入一切眾生種性身心性中。聖力加持口密證於心地。慧辯無礙大智辯才口密真言印。入十支三摩地觀者。有幾種門。淨德妙光大士菩薩摩訶薩。則為十大士菩薩。稽首如來言。有一切十方諸佛。同聲共說口密真言印契三摩地觀。加持修行有十種解脫門。云何名為十種法門。得證入眾生體性。疾得無上正等菩提。何者為十。
一者名廣演三世一切名字音髻菩薩摩訶薩。入三摩地聖力加持口密印契。入一切眾生清淨性中證普德最勝燈光焰照三昧。得入一念中現無盡法界金剛慧照普勝佛性海三摩地。速得成等正覺解脫門。二者名說一切眾生菩提音菩薩摩訶薩。入三摩地聖智加持口密印契入微塵。數總持殊勝三昧得證教。化阿僧祇劫微塵數眾生成熟不思議三摩地觀。甚深祕密解脫門。三者名金剛智威力王菩薩摩訶薩。入三摩地聖慧加持口密印契。入普光師子王奮迅金剛幢三昧。證得金剛聖性加持。令修習菩薩勝福莊嚴諸佛淨土。出生一切微塵數諸佛國土。出殑伽沙諸佛如來成就眾生解脫門。四者名一切願海音寶王髻菩薩摩訶薩。入三摩地聖性加持口密印契。證入普妙寶焰妙光三昧。得觀察諸佛神通自在無礙境界。清淨法性正見正智無迷惑解脫門。五者名智慧幢菩薩摩訶薩。入三摩地聖德加持口密印契證入普勝功德海幢三昧。得入於一切微塵佛剎蓮華海藏菩薩眾會法界道場中。示現不思議神力清淨聖性。入一切眾生心。令證入如來法性淨土。得諸佛慧海解脫門。六者名佛種智最勝上行菩薩摩訶薩。入三摩地聖道加持口密印契。證入普智光三摩地光明照如來佛性聖智身三昧。入一切諸大菩薩摩訶薩聖性心地。證得自在神力隨逐如來觀照甚深法義。入廣大法界藏真如實性解脫門。七者名遍一切法界音菩薩摩訶薩。入三摩地聖行加持口密印契。證入普見清淨無盡福威德光三昧。得普入一切世間出世間自在力出生加持。一切諸大菩薩摩訶薩。成就普賢大願無邊行門法界虛空解脫門。八者名梵音海量菩薩摩訶薩。入三摩地聖通加持口密印契。證入普門最勝三昧。於有相無相二種義一性平等。於法界中加被一切菩薩。證得一切諸佛如來神境通自性涅槃解脫門。九者名說法無盡清淨辯才無礙智菩薩摩訶薩。入三摩地聖境神力加持口密印契。證入普門字輪無礙智用三昧。加被一切菩薩摩訶薩。得入一切法門如來祕藏不可說。入一切眾生識性無礙慧。皆得寤解辯才無有窮盡解脫門。十者名轉法輪音髻菩薩摩訶薩。入三摩地聖智言音加持口密印契證入金剛頂三昧。加被一切菩薩摩訶薩。得入隨順菩提八聖道。是諸菩薩所謂行正見聖道。遠離一切諸邪見故。起正思惟捨妄分別。心常隨順一切正智故。常行正語離語四過順聖言故。常修正業教化眾生令調伏故。安住正命頭陀知足。威儀聖行審正隨順。菩提道行四智聖種。入佛知見同如來佛心。世間十惡一切過失皆悉永離故。起眾生心令正精進。勤修一切菩薩苦行。入佛十力無罣礙。故心常正念悉能憶持一切正語聖智言音。除滅世間邪行世間邪命散動心故。心常正定得三種意生身。善入諸佛菩薩不思議解脫門。是時淨德妙光菩薩摩訶薩大士。稽首作禮向如來前入于三昧。即普入一切諸佛平等性法界海。同於如來虛空聖性。普能包納微塵數十方法界。三世諸佛一切菩薩摩訶薩。同入三昧。入於眾生體性加持慧力悉令解脫故。是時十方諸如來。共歎淨德妙光大士菩薩。善哉善哉能善加被聖力聖性。入一切眾生身心清淨智性。進分菩提速成佛果故。
是時世尊告海月光大明慧菩薩摩訶薩。汝當為十大士菩薩摩訶薩為於上首。同令運度一切眾生。入毘盧遮那如來體性法界海。如來於法界性海中。現百寶蓮華臺藏世界。其臺座上周遍有千葉。一葉一世界為千世界。我化為千釋迦據踞千世界。復後就一葉世界。復有百億須彌山百億日月。百四百億四天下百億南閻浮提百億菩薩釋迦座佛。在蓮華藏世界寶座上坐寶蓮華。爾時釋迦如來。共海月光大明慧十大士菩薩。同共證入毘盧遮那蓮華海藏法界體性三昧。復令千百億世界中微塵微塵數阿僧祇殑伽沙眾生。達證真如法性三摩地佛性海中。如來令聖力。加被增益一切眾生。根本自體聖性聖慧。用入三摩地般若聖慧加持。速疾證得無上正等菩提。是時一切大眾。共十大士海月光大明慧菩薩摩訶薩。同共稽首世尊如來。海月光等菩薩言。入佛三摩地體性三昧者。一切眾生得入此三摩地觀不。佛語海月光大明慧。善男子若有一切眾生。能棄捨身命深信大乘。則於此教門深當信受。則得入此金剛三密觀門教法。即是時十大士海月光大明慧菩薩等。聖力潛加開寤意密。令聖性聖力入一切菩薩摩訶薩意識淨性中。速超佛地疾證菩提。云何名為入瑜伽意密印契十支佛三摩地觀解脫門。一者名曰現一切大願普智光照如來境菩薩摩訶薩。入意密印契證入三摩地觀者。令此菩薩摩訶薩廣修福德聖力加持。入大圓鏡智明月淨性三昧。證得出生大明智。入一切諸大菩薩佛地除去煩惱。三毒大病悉皆消滅。證大智波羅蜜多。能教化一切眾生。莊嚴一切佛國淨土。菩薩淨行善巧慧辯方便解脫門。二者名為法雲音意海光無垢藏菩薩摩訶薩。入三摩地觀聖德加被速疾增益善進巧便意密印契。令聖力性入一切菩薩摩訶薩。證入勝慧雲音海光聖慧法藏三昧得入念一念聖性中。普入一切眾生體性種智方便般若無礙智性解脫門。三者名須彌光覺菩薩摩訶薩。入三摩地觀聖力加持意密印契。速入一切性寂滅三昧。令一切菩薩摩訶薩證入大智光明。照啟其心思惟觀察見諸法性。得了寤悟一切言音陀羅尼門。得受持意密一切大寂靜解脫門。四者名虛空寶藏無礙大慧菩薩摩訶薩。入三摩地觀聖性加持意密印契。令一切菩薩摩訶薩。證迅疾入法界聖智性開敷蓮華三昧海。得入一切菩薩疾寤悟證入諸法如虛空性。入如來智日三昧常照其心。於一切法無有分別。了一切佛智悉皆平等。於一切法中自在清淨解脫門。五者名離染著覺菩薩摩訶薩。入三摩地觀聖道加持意密印契。令一切菩薩摩訶薩。證清淨性聖智心量。疾得如來印契三昧。達寤悟灌頂法性三摩地。速達自體真如本源。自性如如解脫門。六者名無礙覺菩薩摩訶薩。入三摩地觀聖性加持意密印契。令一切菩薩摩訶薩。證入三密法門。令心速疾量等三摩地。達寤悟入一切法界性海三昧。入普賢妙行相續現前。大願深心圓滿清淨。勤求佛道得大智海。攝諸眾生運度成佛。能行大悲大慈大慈大悲大願解脫門。七者名普覺悅意聲菩薩摩訶薩。入三摩地觀聖德聖性加持入意密印契三摩地。令一切菩薩摩訶薩。證入聖智迅疾入無生觀門。成就福德藏三昧。得入一切諸佛境界無障礙慧。令一切菩薩普得證一切佛功德海。能入諸法實相增進聖性聖智聖慧。觀照諸佛法性解脫門。八者名普照三世等覺智菩薩摩訶薩。入三摩地觀聖智加持入意密印契。心性真如實相迅疾證知一切眾生心意。令一切菩薩摩訶薩及一切有情眾生。得入菩提心聖行廣大殊勝之願。得神通智三昧。證入佛界入菩薩界。入四聖界入大梵天王界。入諸天帝釋界入天龍八部界。入四部弟子界入一切眾生九類有情界。入為一體。如上所說一切有情賢聖法界諸菩薩等。達寤悟通同一性得證入無障無礙。入佛心智慧神用自在解脫門。九者名廣大力妙覺大量殊勝菩薩摩訶薩。入三摩地觀照聖行加持意密印契。令一切菩薩摩訶薩。證入金剛智性。疾入一性之中。其身聖意遍證法界金剛慧焰三昧空無所得。普入如來一切法界性海身意。等於虛空無依無處。速達救攝一切眾生體性本源自性海藏。令速超佛地神通聖力疾證菩提解脫門。十者名法界光明普覺聖智菩薩摩訶薩。入三摩地觀聖慧力加持意密印契。令一切菩薩摩訶薩。證入真如實相。速疾智證一切如來祕密法藏三昧海性。得一念中能憶無量劫事。於一念中悉知微塵數三世一切諸眾生根量智慧。令速入一切陀羅尼門一切三昧門。演說無邊諸佛深妙海藏。諸法祕密常轉不退清淨法輪。令一切菩薩及諸眾生。皆證得入諸佛境界聖性智慧光明三摩地。入於殊勝聖慧甚深法藏。祕密性海三昧解脫門。是時海月光大明慧大士菩薩摩訶薩。稽首頂禮如來足。承佛神力力故對世尊前。入一切諸佛毘盧遮那如來海藏身性三昧。普得入於一切諸佛平等聖性普賢行願。於法界中示現一切菩薩摩訶薩。真際法性身相無形狀。心同法界量體性等。虛空得同如來法身性海。五眼顯照一切諸佛。大願大行無盡法海功德解脫門。爾時釋迦如來。讚歎海月光大明慧菩薩摩訶薩。善哉善哉普能示現證入毘盧遮那諸佛甚深微妙。祕密法藏性海三昧。無盡殊勝神通自在。入眾生體性令得解脫。殊特最勝不思議故。是時釋迦牟尼如來。則告大士曼殊室利言善男子若有行人。求一切諸佛阿耨多羅三藐三菩提者。是故諸菩薩摩訶薩。及諸聲聞眾四部弟子等。善男子善女人。應當入瑜伽三摩地。有前方便。毘盧遮那五智五頂金剛界道場。除滅五蓋十纏障蔽心眼。諸惡之罪者。此人則令入是道場。行道觀行六時禮懺。大方等佛名經不休不歇。阿闍黎與三時開決心地疑網。行道禮念晝夜六時無有休息者。其人入觀七日一食。得證曼殊大智普賢行願。若有行人被著魔障昏沈纏縛。於道場內暫時迷悶休歇魔障蔽心者。其人則不成菩提道果。更不得入此道場待後別期方應得入。世尊殷勤切當告示語諸修學菩薩行人等。勿使空過徒遣罷疲勞。其行道行人晝夜六時不眠不睡。過滿三七日者。阿闍梨黎則與日日三時決擇心地。得見心性清淨現前。則得除去身心之中。五蓋十纏煩惱重障。則能堪與授法。便得入於灌頂大清淨曼荼羅大道場。授大乘瑜伽三密門。金剛三摩地真如法性觀。然後授法已。則不得離阿闍梨黎。何以故是人學道者。日日須三時漸次決擇。然得成就金剛三摩地無上正等菩提聖道。如來說言是故諸菩薩眾。四部弟子比丘比丘尼善男子善女人等。末法之代佛教難聞。亦難值遇今時見聞。早曾多劫修學所修。行人一授以後更不得退轉離別阿闍梨黎。常當須親近供養如來。言語諸菩薩是故應知。道場教授有四種義。時處相應行相應說法相應。其起造道場者當欲建立應須有五重院。若是地窄不堪三重亦得。安置四門。各有四天神王作為護界。其道場中安本尊。其壇四角置遏伽香水瓶。并置四門香案及置香鑪。亦安寶幢幡蓋。四門燒香然酥香油燈。上置道場幔天寶蓋。作八葉蓮華。其道場內先須。日日造新飲食。於壇場內供養不絕。其供養食入道場人眾僧等。并授法教主阿闍梨黎並不得取食其食。與不入道場人食即得。是時釋迦如來告曼殊室利言。善男子如來祕密之法實難值遇。末法之世難遇難聞。若有教主阿闍梨黎。不在受法道場內。與人妄說如來祕密。三摩地觀祕教法藏者。此人好求名利諂諛妄說。其人說者得四重之罪。其聽者生生得障道盜法罪。墮入地獄。永不聞正教之法。是故四部眾等比丘比丘尼善男子善女人。不應妄說如來祕密之教。若有一切菩薩四部眾等。授受得如來祕密妙法已。則須常應四時不闕供養。行道念誦坐觀。常行精勤勿令懈怠。是時如來說諸天魔幻惑種種相貌。障修學人心眼聖道。若有諸菩薩及四部眾等比丘比丘尼善男子善女人。學此瑜伽三摩地教法者。如是人等常當節食。七日一喰食則得無畏。不被天魔鬼神得便。頻那夜迦入行人身心而作障難。或對人目前出現種種相貌。及夜夢境界現作佛形。或作菩薩諸天梵釋形像。或是龍神惡鬼形童男童女形。諸天鬼神女形。或聞空中異香。或聞念陀羅尼。或聞念佛念法讚歎音聲。或聞歌唱巧妙之聲。或聞念佛音樂之聲。爾時炳顯重當演說。或令行者癡定不動。或瞋或喜愛染見取分別執著。或得口中美味如蜜。或於闇室現明如日。或現白光赤光諸惡蟲輩。或令人足睡或令人無睡。或令人聰明或令人闇鈍。如此變異並是天魔鬼神入心。與行人而作障道境界因緣。令遣行人有進有退不成道果。死入魔宮令為眷屬。是故如來說顯切摽魔幻。變轉動念不得正定。亦復入其人心妄作聰辯詐知宿命。令見一切幻相前後生死之事。善惡諸相魔作幻惑。非關正智唯心示變莫取外緣。修學行人必不得於夢境界。及現眼前取相執著。動轉人心恐畏怕怖。則被天魔鬼神之所障礙。行人正見。須常諦觀心性見性寂最靜。心性無物是相莫取。則無境界妄想相因緣。是故行人勤行精進。實勿退轉懈怠懶墮惰。則得速證無上正等菩提。是時釋迦牟尼如來。於舍衛國中祇園精舍大道場會中。告諸大菩薩摩訶薩。一切大梵諸天王帝釋天眾。龍神八部修羅鬼神夜叉眾。四部弟子比丘比丘尼。善男子善女人眾。爾時釋迦如來在大眾中。入金剛寂智無心定三摩地三昧。從三昧起放大慈大悲法性神光。遍照三千大千世界大梵諸天天王眾。菩薩摩訶薩四部眾等比丘比丘尼及諸天龍修羅鬼神眾及一切眾生等。如來告示。普令志求無上正等菩提者。是故世尊告語諸大菩薩。應是修學如來大乘瑜伽祕密金剛三摩地法教。行人更須入此道場。修入一切佛心金剛大智祕密法門觀。如是一切修行菩薩四部眾等比丘比丘尼等。先當持鉢乞食。於四威儀詳序而行次第乞已。於施主家供養食訖。還至本處澡浴清淨。復入道場不得懶墮惰睡眠。懈怠不勤斷絕休廢。如是菩薩及四部眾等。不依此法受師教戒者。則不得成無上菩提諸佛道果故。是時釋迦牟尼如來在大眾會中。告諸菩薩言。吾今說諸佛如來瑜伽金剛祕密聖性菩提三摩地法教者。如來起大悲智救攝有情。令一切菩薩修習聖性金剛菩提法觀。是時一切大眾諸大菩薩。四部人眾天龍八部等。聞佛所說踊躍歡喜。讚歎如來演不思議教法。深生慚愧得未曾有信受奉行。

大乘瑜伽金剛性海曼殊室利千臂千鉢大教
王經卷第六

大乘瑜伽金剛性海曼殊室利千
臂千鉢大教王經卷第七
大興善寺三藏沙門大廣智不空奉　詔譯
爾時釋迦牟尼如來。說菩薩修行次位。第四云何次第得入淨土門。一者入左字觀本淨妙行義。觀自在王如來說妙觀理趣淨土門。就此門中說有二品。一者先演不思議法界聖道如來真如法藏自在聖智第七品。二者後說有三賢菩薩入法位次第修行迴向菩提第八品。如來次第先當且具說聖智品法義門。
是爾時世尊說一切菩薩修學大乘。求無上正等菩提者。入四十二位修證三賢十聖地等覺妙覺佛地者。菩薩於大乘法中。廣發大願行菩薩道。修入如來聖行菩提。從地前次第而學。從此修習凡有二義。云何有二。一者外凡。二者內凡。云何名為外凡。所謂為菩薩持五戒十善。修諸業行。學習六波羅蜜散心修持得生天上。亦生人間成有為福受。有漏快樂故。二者云何內凡。所謂菩薩學習菩提無為無漏福。次第修行位中學有三等。何者為三。一者下賢。二者中賢。三者上賢。且初下賢菩薩入十信者。修學十信行得十住行。相扶接引為信成就故。次有中賢菩薩入十住者。修學十住行得十迴向。相扶接引名為解行成就故。三者上賢菩薩入十迴向者。於加行位中修持十迴向。學耎煖頂忍世第一法。名為次第修證。成就聖胎漸登聖位。進修菩提成就故。已下三賢菩薩位。純在有漏修學故。如來次第說十聖位等妙二地。菩薩有四等上中下及最上等。云何為四。一者且下等六地已下位菩薩。修學三密三摩地者。名為隨相行。用修行入定半有漏半無漏。入定即無漏出定則即有漏故。二者次有中等七地位菩薩。修學三密三摩地者。名為無相用。修持入定者住於三昧。則得分證無漏聖道漸證修行入。菩提道次第成就故。三者上等八地位菩薩摩訶薩乃至法雲地菩薩。修學三密三摩地者。是名無功用定。住是三昧得名純無漏道。證入金剛聖性運通。無為自在神力無相。無功用任運成就。得登佛地進成菩提故。四者次有最上殊勝等覺妙覺二位菩薩。修入佛地住如來三摩地故。得三種意生身。證金剛法界聖性三昧。與真如同無相無念念念。一念慧得金剛喻定。同佛不壞金剛性。入無為聖智道聖性相應。則成無上正等菩提智身法身滿足故。名為如來。是故釋迦牟尼如來。說一切菩薩及一切眾生。修學如來無上菩提者。依一切諸佛金剛聖覺智修行得入佛地。云何入聖覺智得入佛地。菩薩修入聖智者則是覺也。覺者佛也。覺諸有情聖智相應。是名眾生本自覺也。覺本心源即名了見煩惱性者。是名菩提性也。菩提性者則是法身佛也。是故世尊言告諸菩薩摩訶薩。所有一切眾生求於無上菩提者。菩薩常當修持如來一切覺。一切覺者是名一覺。覺諸情識空寂無生。何以故決定本性本無動搖。佛言一切境界本自是空。一切識識本來空性。一切境識。本即是空。如何言見。佛言見即為妄。何以故一切萬有本自於空。無生無相本來不有。本不自名悉皆空寂。一切法相亦復如是。一切眾生身亦如是。身尚不久云何有見。佛言本來清淨故是名本覺。覺本淨性清徹無處。是故名為法身智身滿足故。佛言一切眾生當用覺觀。覺本心性體靜無生。離眾生垢故。覺本無寂離涅槃性故。覺應諸法於一切法無住動故。無動無住如菩提故。譬如毘楞伽寶隨色而應。同為一體無有分別。如來佛性隨情皆有悉應清淨。眾生德感亦復如是。菩薩若證心無所住無有出入。得同唵摩羅清淨佛識故。佛言告語諸菩薩摩訶薩。四部弟子比丘比丘尼善男子善女人等。修行如來金剛三密祕密聖性菩提者。則得迅疾玄入通證如來佛心。速得阿耨多羅三藐三菩提故。是故如來告諸一切大眾菩薩摩訶薩。應當修學。是時釋迦牟尼如來。從此閻浮提世界。爾乃却往去至彼上界。來說往昔在第四禪地中說摩醯首羅天王宮中。與無量不可說不可說百千億阿僧祇微塵數諸大菩薩摩訶薩眾。及與無量大梵天主王并諸梵眾於大會之中。爾時釋迦牟尼如來在天王宮。於百寶摩尼殿上。如來坐百寶蓮華寶座。世尊於座上結加跏趺坐。入諸佛體性界虛空三昧。從三昧起放千百億金剛真際實性三昧虛空光。光照千百億世界微塵數一切諸佛入金剛菩提真如實際三摩地聖力聖性。令一切諸佛出現相助證明。於是復照蓮華臺藏世界海百萬億紫金剛光明宮中。照見毘盧遮那如來。法身智身法界聖性。真如法藏無有內外。同其聖智諸佛金剛。菩提一性靡不周遍。是時則釋迦牟尼如來。共法性毘盧遮那如來。在千百億蓮華法藏世界金剛光明宮中。同在金剛三摩地。住聖力性三昧。則是時故釋迦世尊以聖性神力。密啟毘盧遮那如來。如來則向後時請為一切菩薩及一切眾生。為說修證入佛金剛菩提三摩地故。爾時釋迦其時從三昧起。殷勤再重請毘盧遮那如來。與一切菩薩及一切眾生。說佛根本自性智道心地法門。則是時毘盧遮那。則為釋迦牟尼如來。并化千釋迦。及大智通菩薩等一切諸菩薩。并大梵諸天四部眾等。諦聽諦聽吾當為汝。重說一切諸佛一切菩薩。往昔修持諸佛五聖智證入心地。祕密體性三摩地修行不可思議不可說。修入金剛菩提佛果。爾時牟尼世尊言說。毘盧遮那久遠已前初因出世。吾於毘盧如來佛邊。往昔吾與一切菩薩一切眾生修學觀照同入佛性。聖智菩提道達本源。自性清淨照用。還入毘盧遮那五智佛地心之根源。體性根本真如法界藏。入金剛不壞性。達聖智菩提地速成佛果。爾時毘盧遮那佛言。則為說如是過去三世一切諸佛一切菩薩已學當學今學。是故一切菩薩大眾。汝當善思修行。我已百千阿僧祇劫。修持是心入佛三摩地祕密金剛三密法藏。得成菩提佛果。以之為因。初捨凡夫成等正覺。號吾為毘盧遮那。與一切諸佛菩薩立為根本。爾時釋迦世尊。秉演諸佛甚深大法大義五金剛智。在一切有情眾生心性。於意云何如是一切諸佛一切菩薩。與毘盧遮那世尊。五智五如來。同共修行導引蒼生。為一切有情眾生。往昔因地修入菩提道。一時成佛號名千釋迦。及千百億化釋迦。毘盧遮那同共住蓮華臺藏世界海。其臺周遍有千葉。一葉一世界為千世界。毘盧遮那我今化度以為千釋迦。據千世界後就一葉世界。復有百億須彌山百億日月。百四百億四天下百億南閻浮提。百億菩薩百億釋迦座。佛坐百億菩提樹下。各各說汝所問菩薩。修行菩提薩埵心地法品。其餘九百九十九釋迦。各各化度現出千百億釋迦亦復如是。
爾時毘盧遮那佛言。千華葉上佛是吾金剛聖性法智化身。千百億釋迦。即是千釋迦化身。吾已為本源。名為毘盧遮那佛身。與一切如來菩薩。作本成真如實性金剛大智菩提法藏為本故。是時蓮華臺藏金剛座上毘盧遮那如來。告言語釋迦牟尼世尊。吾與廣答千釋迦及化千百億釋迦。作菩薩時修行心地。汝所先問一切金剛聖智菩提聖性種子。往昔從因地之時。一切菩薩摩訶薩。修入成佛從幾劫來。我與一切有情眾生開心地法門。入金剛慧智菩提道。以聖力聖智聖性。加持一切修學菩薩。一切眾生心地自性聖智。速達本源自性清淨法身智身。金剛菩提如來佛地。得成阿耨多羅三藐三菩提已。是故爾時釋迦牟尼如來。再問毘盧遮那金剛薩埵心地三密三菩提。則釋迦牟尼佛言。亦語千百億化釋迦。我今重啟毘盧遮那世尊。再說一切諸佛根本祕密法藏。說一切菩薩教藏。說一切聲聞法教律藏。說一切大梵諸天行菩薩道智藏。說一切眾生心地法門。三密菩提佛性自性海藏。如是一切菩薩一切有情眾生修行法教者。為何因何緣。得入此地四十二菩薩聖位修證。入聖地金剛菩提等覺妙覺地。若得當成佛果為何等相。菩薩先當修入金剛。五忍如如實際本源。自性真如聖智佛道。
爾時釋迦牟尼如來。即當起發聖意。啟陳毘盧如來言。若菩薩修學根本金剛菩提聖智性種子。令入佛聖性三摩地者。於意云何。則是時毘盧遮那如來。告釋迦牟尼言。若有一切菩薩摩訶薩。當為一切有情眾生。為求阿耨多羅三藐三菩提者。菩薩修學菩提不惜身命。應當棄捨求無上正等菩提。先度一切有情眾生。速當成佛得菩提者。是諸菩薩提依止如來大願力故。成就一切金剛解脫。則當同諸佛如來金剛聖地。住佛菩提故。是時則於金剛性海蓮華臺藏法界大會。於一切菩薩眾會之中。有一大智通菩薩摩訶薩。從坐而起稽首合掌。今對毘盧遮那如來前更重殷勤發弘誓願。願我心等虛空如金剛堅。成不退菩提。於四十二位次第修行廣度有情。虛空若盡度眾生則休。虛空不盡我當度眾生亦未不能休。大智通菩薩發大願已。則是時法界蓮華海藏中。忽然涌出微塵數殑伽沙諸大菩薩摩訶薩出現作證。則是時一切諸大菩薩摩訶薩告言。今者為如來聖性幽通加被。我等一時見聞大智通菩薩。發廣弘願已。皆出能現而作證明。是故一切菩薩眾言。我等亦當隨喜。盡皆共大智通菩薩同其願故。心等虛空廣度有情無有休歇是時微塵數一切諸大菩薩摩訶薩。則同智通菩薩廣行菩薩道。當發大願我等修學盡未來際。志勤求不退無上菩提者。於四十二位法門之中。次第修學。從堅信忍中入十發趣心。修行一切諸佛祕密三十支觀門三摩地金剛。菩提向果爾時標顯。初從十信修行次位。云何修入十發趣心。一者捨心。捨一切物及己身。國城妻子一切捨。二者戒心。持菩薩十無盡戒。及一切諸佛大乘戒。三者忍心。於無生忍中。於一切法盡忍。四者進心。修持如來一切善法常行精進。五者定心。於一切法常住正定。六者慧心。於一切佛法能行善巧智慧。七者願心。於一切法起大悲心廣。願救度一切有情。八者護心。於一切佛法中。常起菩薩大護法心。九者喜心。於一切眾生安樂。常生喜樂心。十者頂心。如人頂高貴不見。觀心正定於佛法中最為上。勝名觀照頂。心則是故名為菩薩修入十發趣心向果。
爾時如是體性本源毘盧遮那如來。告言一切諸佛。當知菩薩從初發心志求堅信。從堅信忍行修入十發趣心。入堅法忍中行十長養心。修學菩提心向果。一者慈心。慈能與樂。二者悲心。悲能拔苦。三者喜心。達性無生菩提智道生喜悅心故。四者捨心。捨一切有為諸物。及國城己身妻子男女一切捨。五者施心。施一切有為身命。男女妻子內外心。國城田宅盡皆一切施。六者好語心。與他人己身。於內外一切處。常與一切人好意好語心故。七者益心。菩薩自取其惡。常恒愛資益一切眾生利益心故。八者同心。共一切有情。同入無生心同入菩提法。是名同法三昧得同心故。九者定心。得一切如來正見正性正定一切佛智。悉由定力三摩地心成就菩提故。十者慧心。於一切智慧。能生一切佛法般若波羅蜜多是名慧心故。是則名為菩薩修學十長養心向菩提果。是故金剛聖智身毘盧遮那如來告言。一切諸佛當知如是一切菩薩。從堅法忍行中。修十長養心入堅修忍中。進行十金剛心。修學菩提心向果。一者深信心。於一切諸佛大乘甚深法藏。常行大信心永不退轉。名為大深信心故。二者念心。於念不失一切諸佛正智。念大乘甚深妙義戒定慧心。是名念心故。三者迴向心。迴向一切大乘法教如來無上正等金剛菩提。名為迴向大乘心故。四者達心。達如來聖智理趣。達照寂心內外清淨名為達心故。五者直心。直正聖道正智心性。正無邪曲無妄見諂諛。真空實性名為直心故。六者不退心。名為進求菩提心無有退。達性不轉是名不退心故。七者大乘心。不入二乘亦不入外道諸惡執見。則名為大乘心故。八者無相心。不入一切有為諸相。不入五塵色像。是名無為無相心故。九者慧心。於一切諸佛智慧悉皆無礙。是名慧心故。十者不壞心。不壞大乘正見菩提正智佛心。名為不壞大乘心故。則是名菩薩次第修學十金剛心向菩提果。是時聖性身毘盧遮那如來告言。一切諸佛當知。菩薩從堅竪修忍行中。修十金剛心。入堅聖忍中。修向十聖地。進入菩提心向果。一者體性平等地。二者體性善慧地。三者體性光明地。四者體性爾焰地。五者體性慧照地。六者體性華光地。七者體性滿足地。八者體性佛吼地。九者體性華嚴地。十者體性入佛佛界地。是故則爾時名為十聖菩薩地修向菩提心向果。是時法身體毘盧遮那如來告言。一切諸佛當知。菩薩從十金剛心修入堅聖忍中。修十聖地入佛如來地。修向菩提心佛果。一者金剛智定等覺地量。法齊等等於如來。體性實際真如一性一切法。名等覺聖地。二者妙覺地。百千億微妙聖智金剛慧力。入金剛喻定妙覺地。修入此地中。成就如來解脫金剛般若波羅蜜多大智身法身滿足故。名為聖性妙覺地。是故名為一切諸佛。修入如來金剛菩提妙覺地。得成阿耨多羅三藐三菩提故。
是爾時毘盧遮那秉顯五智尊如來同共說一切諸佛如來法身體性平等金剛智般若慧四十二位法藏法門品。毘盧遮那言。於我同與五如來。一切諸佛及一切菩薩摩訶薩。從久遠因地往昔先世已來。為菩薩時廣行菩薩道。修入菩提佛果之根源。如是一切菩薩及一切眾生。同修入此十發趣十長養。十金剛十地聖道等覺性地妙覺佛地。當成佛果無上正等菩提。無為無相大滿清淨常住法身故。是故如來說已應當次第而演說之。爾時毘盧世尊。即當說第八品。八者三賢菩薩入法位次第修行迴向菩提第八品。
是爾時毘盧遮那如來五智尊金剛聖性法海蓮華臺藏世界住清淨金剛智性三摩地摩尼寶性法藏中毘盧遮那如來於此金剛性海三昧三摩地法藏。化現千百億釋迦千百億諸大菩薩摩訶薩。是爾時於此菩薩眾會之中。有一菩薩名曰大智通菩薩。從千光王三昧起。重啟諮陳毘盧遮那。世尊所言如來上說。略開心地道祕教法門。十發趣十長養十金剛十地名相。等覺妙覺佛地。其一一義中未可解了。唯願說之唯願說之。妙極金剛聖性聖力三摩地法性寶藏一切智門。一切佛三摩地門。一切三昧門。一切金剛門。一切總持陀羅尼門。一切神通自在門。一切虛空門。一切無為無相門。一切解脫門。大智通菩薩請問如來。是故菩薩云何修持如何學習。證此法門成就菩提故則。是爾時毘盧遮那如來告言。千佛當知及一切菩薩大智通菩薩等。佛言善男子諦聽諦聽。汝所先問云何義者。修習觀門入十發趣心十長養心十金剛心十聖地心等妙二位。心佛地聖道中從初次第。云何修行入此法門得成菩提。佛言告語諸大菩薩大智通等吾今與汝分別解說。先從堅信忍中。修入十發趣心向菩提果。
爾時毘盧遮那如來。便當為眾秉稱勝義。微妙深邃再當重顯。標舉證修先入十信觀門。從初起首次第修入。一者捨心。若菩薩於一切捨心。行檀度波羅蜜多。發廣大行願行菩薩道。修持十波羅蜜甚深一切聖行。先捨財物一切飲食湯藥。常恒愛供養諸佛三寶。心無貯積非前非後。漸漸修行勝行於後。乃為王主捨國土城邑不為主宰。若破慳貪應當捨棄田宅金銀。明珠不作貴寶之心。次當則捨男女奴婢車馬妻子己身。不以欲愛憶念為心。於一切有為之相及諸珍寶資財。是有諸物一切應捨。爾時次第於己身心。執持見取我人知見。假會合成立名主生者。造作我見生一切執縛。及有十二因緣。無合無散無物無捨無受者。一切應捨生無為心無相心作。用無生空觀入心正定。除滅十二入十八界五陰六根六塵。同一切事為一合相。悉能寂滅得無我無我所。空相假成諸法。若內一切法若外一切法。於世出世諸法實性中。不捨不受。是故菩薩常當一切捨如空性故。是時名為假會幻化合成。觀照性淨現前故。捨心入性證空三昧。二者戒心。若有菩薩能持如來大乘戒者。為一切有情眾生及自己身。能持大乘菩薩十無盡戒者。如是菩薩則能自己及他一切。常能觀見心性戒性如虛空。持者為迷倒。菩薩於自根本自性之中。清淨真如不見有戒。謂戒性如虛空亦不見他戒。菩薩於持戒心性之中。戒為非戒非非戒無受者。十善戒無師說法戒及有欺盜。乃至一切貪瞋邪見。無集者無散者。亦無受戒亦無不受戒故。於聖道性悉皆清淨。持戒道性亦復如是。菩薩應當常持．清淨禁戒行菩薩道。常與一切眾生同心同性同行同德。常行慈良清直正實正見。捨瞋喜等諸善不善皆應喜悅。是名持十重大戒正性。亦是菩薩持十無盡戒體性。制止八倒。於一切聖性離照定心性。真靜現前一道清淨故。三者忍心。得是忍者於一切眾生本源自性中。無有忍相名無相慧忍。菩薩於忍慧無相性中。令其智慧能照心體。證體自性得心清淨。性淨無物達入一切空。名為空忍。若菩薩於一切眾生。能行普願行忍。名為一切處忍。菩薩於一切處忍中。入無生忍。常自觀身根本行性不生不滅。證得無生行忍。菩薩行行更當為一切法界有情。修持三種大忍。若被他謗害不生起念得耐名耐怨害忍於一切眾生界行菩薩行。常被他人。惱亂障礙不生苦惱。安自己心及一切眾生心。入清淨性心名為安受苦忍。菩薩於一切境界處。行無量願行無量忍心。於一一行中。諦觀行性能證心性。名為諦察法忍。於一切法忍三法忍性之中。不見有忍是名菩薩無相行忍。次則菩薩於無相行忍性中。用觀無相行忍無受者相。無起打心無刀杖心。無殺害心無瞋恨心。皆悉如如性無有起相。菩薩於心聖性體淨之中。無一無二。於一諦一照。觀一性一相。無無無相有無無相。非非心相緣無緣相。行住坐立動止我人主宰縛解。於一切諸法悉皆無相。了了分明。見性空寂。無自性性相如如聖道一切空性如是。忍相性空不可得故。一切菩薩應當志勤。修學一切法忍無相聖道。四者進心。菩薩於四威儀法。常行摩訶薩大悲願行。為一切眾生求大乘菩提。常行精進自利利他無有空過。菩薩於四威儀法中。行住坐臥常應觀智心性。常於一切時。常入法空聖智定。照心聖性。性淨復空假合假會。於心法性照見寂靜。登無生山入無為道。而見一切內外之性。諸法性空空無所有。如有如無於四大性空。一切色相亦復如空。於外有為境界。一切色相青黃赤白及一切色。性同空故。菩薩達空而不觀一切色作有為相。菩薩若住四威儀。進修菩提無有空過者。即證入一切三寶智性。真靜體性常得現前者。則得生生值佛見僧見法。世世精進學佛威儀。常入一切信進聖道。名為無相信信言進道空故。不見四威儀證無生空。無作無用無受無智無慧。起空定入世諦法。於二法出入亦無二相。心心相續常在住空心。進順菩提證心見性。於二法中無相通達。進分根本菩提如如一性相故。五者定心。菩薩修一切善法。皆從一切定力而生一切善。得阿耨多羅三藐三菩提。菩薩於一切大乘法中。修菩提智。先當觀行澄心照性。令心寂定證性清淨。於無為道性不見有法。菩薩若修一切諸佛菩提者。皆從定力得滅一切罪。而生一切法般若波羅蜜無漏智慧。諸佛菩提三摩地法故。得入如來寂滅觀。證無相性無相慧無量聖行無量智心聖性三昧。一切凡夫聖人。菩薩摩訶薩無不入此佛性菩提三昧正定。是時菩薩證得體性聖性相應。則是皆由一切體性聖智定力故。得見微細我執自性我人主者。眾生執著我見作者受者。一切執縛中。取著不解者。見縛體性是障。及一切諸相有為因緣散風動心。不得寂靜定力而滅者。無有是處。是故菩薩摩訶薩諸佛如來。令一切眾生修入滅盡寂定空。空空八倒無無因緣假靜慧觀空空空照。一切幻化假會合成念念中滅。受想行識一切三界異熟諸果。罪性根本皆由得定受力而滅。得證心體離相了了見性。則滅一切相而生正智。得達聖性證入一切諸佛菩提故。六者慧心。菩薩志求佛法。於心地智眼觀照本源。根本自性中本來空慧。非因非緣亦非無緣。亦非有因亦非無因。於空慧中道聖力聖性。知體名心。是體心心名識。分別一切諸法假會因緣。是一切我人假名主者。菩薩於一切眾生。廣行慧智令入菩提。與道通同趣入佛果。諸行因緣入聖捨凡。於一切凡心令盡消滅。性得清淨與佛道同。若菩薩修有漏福。則生諸天。若修無漏之業。得入菩提無上道果。是故菩薩。修一切善法證如來聖智者。是名體性功用。若一切我見者。名為無明縛解功力。如此障礙菩薩修學如來金剛三摩地故。以金剛聖力加持。一切眾生有情煩惱盡皆消滅。得證菩提常樂我淨。是故一切有情眾生。以諸無明煩惱習性。為菩提根本。修一切善法是煩惱障。慧功用體性則不明故。於意云何。菩薩若修阿耨菩提者。先當證得體性性空聖性聖智為首。修不可說修不可說。修入一切金剛佛智觀慧。入中道一諦。其無明障慧。開寤真淨。心得清淨。菩薩觀照心性體性之中。澄心見淨了了見性。則即非有相則非無相。非非於相。非來非去。非因非緣。非有罪。非無罪。非非於罪。非於真如。非非八倒。無生無滅。慧光明焰為照。樂虛方便轉變。方便善巧。神通自在聖力神用。以智體性所為慧用故。得達菩提速當成就故。七者願心。菩薩至誠不退發廣弘大願。願心求願心心求願心。志求大乘菩提無上道果。與一切菩薩一切眾生。同心同行同願同求。是名大願亦名大求求大。以因以緣以行以果。菩薩於微塵數劫。願求菩提不斷不絕。願心連願心連續相續百劫。成佛滅罪大求成就。至求心地求到無生空空空心一心願。觀照多劫入定聖慧。遍照無量心心。心心見縛志求真性。無明隨滅體性解脫。則達無量妙行實求心故。達至本源心性。成就阿耨菩提。無量功德以求為本。菩薩從初發大願求菩提心時。於其中間廣行菩薩道。行願滿足佛果便成。菩薩於如來藏性中觀一諦。中道不見立一切願。常入寂靜非有陰界。於一切寂性法非沒非出。非生非滅非見非非見見非見。要假於慧入如如性。是名一切諸佛菩薩本源如如自性根本真如清淨大願。一切行名體心性無為無相。本源性體聖行願故。八者護心。菩薩發廣弘深願。於過去未來見現在世。一切佛法悉當能護不惜身命。菩薩更於三世如來前。重發廣大誓願願誓。行菩薩道聖力淨行。悉求大乘如來聖教。僧寶法寶佛寶功德莊嚴一切淨土。盛行如來三寶佛事者。或被天魔外道一切顛倒邪見。世魔惡人非謗殺害。嬈亂正信蔽障佛法。除滅三寶如來正法。及一切功德者。菩薩誓能不惜身命。至誠荷護如來正法。過去未來見現在一切諸佛功德聖教。菩薩亦當為一切眾生。誓求無上菩提者。如來則先度成佛。何以故為菩薩心等虛空。同諸佛慈悲荷護無盡。所以者何菩薩則能與法界眾生。同觀道諦入一切正性真如菩提。常在寂靜聖力加持。自利利他得滅眾生自性罪報。亦得除去我人執著。法執見縛一切障礙。菩薩則觀照通達入無生心。不見一切法證起二諦。觀心澄定聖性現前。以護根本自性清淨。於本淨性中實無得見。有相無相亦無所護。於無護聖性無作無受。已達正性得心慧連。心慧連達無生空。空空道智聖性菩提。皆悉得入觀照入空空空理心假空分分幻化。幻化起空入聖智性。證如如性如有如無。如性法體假空集散。不可得不可護。觀一切聖性證一切法。當得解脫亦復如是故。九者喜心。菩薩常住喜樂。於一切法界眾生上廣行善道。濟拔一切有情眾生。常得安樂既濟得已。菩薩恒生喜悅心故。是名菩薩證成喜悅心已。於是得見如來法智性身。菩薩為一切有識眾生。令情性相感入佛知見。是故以諸如來無為聖性神通自在。有情法中安立世界。聖性道力假會合成。於一切有為諸物眾生自業。情性相應四大和合。有情之識相感成身。菩薩既得身已。世尊則令菩薩於是身心自性性中。澄心入定照寂見性。假空觀靜而不入有為不入無為。證寂滅大樂自性清淨。無合無散有受而化有法而變。菩薩證慧空智入玄通佛心假法道空入法性平等無相一觀心心行空證多聞辯才慧照心性。令一切佛性功德海藏。等如虛空證入無相。喜智心心性空無念。無生而常照發性入寂滅定。不見有相一切我性。喜樂平等體性恒明。分分證入常樂我淨。則是名為如來菩提涅槃聖性道故。十者頂心。菩薩起高顯心救於一切眾生。常行慈行修持最上佛智。滅我見人見眾生見壽者見菩薩入靜慮定中。滅無我輪見疑身。滅一切妄想根本煩惱。除貪瞋癡等觀照心寂澄定見性名證心頂如頂觀連如頂觀連觀連如頂於心頂法界空性無有因果如如一道清淨最勝上如頂。如人心頂最為高貴。非非身見如大太虛空不可得見於六十二見五眾生性中亦爾不可有見。若菩薩住無漏心證性寂靜。不見有心則滅遍計所執性。神我主者動轉屈申一切相滅。菩薩於心三昧真如性淨中空無所得無捉無縛。是人爾時菩薩得證入十空門。入內外空無變異空本性空自相空共相空一切法空不可得空無性空自性空無性自性空。爾時菩薩常住十空門。菩薩即達聖性聖道直心真直空無一眾生性虛妄心滅不見緣不見非緣菩薩住頂三昧照寂證滅相分見分入自證分達證自證分得住寂滅心定發根本聖行趣起道實性。菩薩則於我人見縛八倒因緣不二法門無餘滅盡。於世出世永不受八難。於生死海幻化異熟業果畢竟不受。菩薩發大慈大悲心。令一切眾生去來坐立。修入如來菩提聖道金剛聖性。消滅一切罪障。除去十惡生十善道。入道正性正智正行。菩薩通達實性觀照現前。永不受生死輪迴六道諸果。畢竟不退無上菩提。佛種聖性。於菩提法中生生世世。生住佛家入佛性地。得同如來菩提正信正見聖智三摩地故。是故如是如來說已。諸菩薩眾各各次第修學信受奉行。

大乘瑜伽金剛性海曼殊室利千臂千鉢大教
王經卷第七

大乘瑜伽金剛性海曼殊室利
千臂千鉢大教王經卷第八
大興善寺三藏沙門大廣智不空奉　詔譯
是時毘盧遮那如來。在一切法界聖性中。現千百億世界海。入一切諸佛聖智金剛三摩地百寶蓮華海藏法性三昧。世尊從三昧安詳而起。坐寶蓮華千光王座。毘盧遮那如來告語諸。一切諸佛一切菩薩當知諦聽諦聽。汝先問長養十心者。於此大會眾中。吾今為大智通菩薩等請問。從是十發趣心。修入堅法忍中。修行十長養心向菩提果。是故如來即當為說。云何十長養心。一者慈心。菩薩依如來慈。於一切有情眾生上。不作十惡因緣。常觀自性生慈正心。行菩薩道當救有情。廣引群品不造惡緣。常於無我智中。照見我性清淨入聖智法。與我淨常樂聖性相應。證五蘊空色受想行識空無所得空。分分入佛大寂性中。無生無住無有生相無有滅相。如幻如化如如一相無一無二故。菩薩發志大願起大慈心。於六道生死海中。救度一切眾生。速令離苦達至菩提。菩薩為一切有情。歷劫導引修行菩薩道。不見有苦不見有惱。成就菩提。如來一切法金剛法輪。菩薩當轉。大慈法輪樂化度一切眾生。令生正信。得慈善智。入薩婆若海。大慈空慧不由魔教。證慈樂果入無生道。於金剛輪善慈實性中。不見有惡果亦不見有善果。亦不見有我性生死之罪。於一切如來聖智法性之中。證解行空得無礙聖智性。入體性虛空三昧。達如來金剛三摩地故。如是說已次第而演。則當應說之。二者悲心。菩薩誓當救拔。修行諸佛悲智。其悲心者是如來本性自有真淨大悲。如是大悲空性中。空空寂空無相無生。根本悲緣於空行智性聖道之中。自滅一切苦因名為苦諦滅。亦滅他人一切有情苦緣。菩薩於一切眾生無量苦因中。生大悲智。不殺法緣不著我緣故。常行不殺不盜不婬。而於一切有情性眾生不惱不障。發菩提心者菩薩諦察於淨心性空見之道觀照本種性於識行中見一切煩惱法如實相本自種性清淨證道智心於六親六惡親惡三品中與上樂慈悲空智相應不見有惡於上惡緣中九品得樂果空常現見在前行而自身他身於一切眾生平等一樂一性。起大悲三摩地故。如是說已次第而演。則當應說之。三者喜心。菩薩修行般若波羅蜜多時。勤行一切諸佛菩提道。觀佛性中無有悅喜。何以故本體清淨。於淨性相中。照見一切眾生種性體相及自體性。證入道智清淨佛性空空空喜心不著我所緣出沒三世自在神用知一切因一切果苦苦苦集諦一切入盡滅苦因照達佛性空觀照實性。成等悅喜同佛菩提。菩薩摩訶薩發至誠心。令一切有情眾生。證菩提喜悅空。入如來聖智道性情。捨惡知識求善知識。示我好道令諸有情生佛法家。入佛法中常起歡喜。得法王位。亦令一切眾生入正信正智。捨一切諸惡邪見。輪迴生死皆六道苦集故。證得佛性悅喜三昧故。令一切眾生亦同入是法得菩提故。如是說已應當次第而演說之。四者捨心。菩薩發大願行。於世世修持行菩薩道。廣度有情。常當觀照身心修學如來聖智聖慧於實際性中空無所有。如太大虛空無有一切相。亦無捨相亦無造作。於無相空法實際性中。不見善惡有見無見。罪福二中平等一觀。照見實際。於真如性中無有我相無有人相。亦無我見我所執縛。而自他體性都不可得。真如實性亦不可得。無計諸屬故猶如虛空。名為大空捨相。菩薩摩訶薩於多劫修行大捨空相中。并自己身及是他身。令一切有情眾生志求菩提。於真如空性發廣弘大願。行菩薩道誓捨身肉手足男女妻子國城田宅。如幻如化如水流燈焰。內外諸相一切物大捨。名無為捨名為無相捨。菩薩於無為捨中。無滅無生。於實際性中不見有捨。是名大捨。與於不捨一切捨等得同聖性菩提。菩薩常修真捨故。名為無相大捨。則是如來根本自性。菩提性空本無捨相故。如是如來說已次第應當而演說之。五者施心。菩薩求菩提以身施口施意施財施法施教導施。如上所說其施有六。合為三種云何為三。一者自發心施。二者被他求乞施。三者教導施。若菩薩自發心施者。觀本真如本來自性。無有於施名為無相施。次則菩薩被他求乞施者。若菩薩為一切有情眾生求乞布施者。名為有相施。是故次後則當教導施者。菩薩發心我當誓度有情。供養布施一切眾生。無有休息其心無歇。等法界令一切眾生志願志求無上正等菩提者。是則名為無為無漏施。若菩薩為一切有情。普能自發心施者。名為無相施。則於內身外身國城男女妻子田宅一切有為諸物。盡皆布施名得無礙無為施。是故菩薩達無為性。諦觀如如性中。無念財物亦無受者。其施如空亦無內外。無合無散亦無心行。菩薩於自心源觀本自性。性不見有施名達理達施。是名無願無相施。菩薩則常行無相施者。常住心源自性淨土現行在前故。如是說已應當次第而演說之。六者好語心。菩薩修習如來善巧體性。常生好意真語實語。金剛祕密三摩地語。成就佛三密菩提法。云何成就如來三密。一者令證一切眾生心地祕密。得成身密體性菩提。愛語三昧最上義諦文字般若菩提成就故。二者令修心地祕密。證成口密體性菩提。修行如來一切三藏法教密觀語義。諦證口密辯才通達。觀照般若菩提金剛大智成就故。三者令修心地祕密。證成意密體性菩提。入諸佛三摩地聖行實相般若菩提。觀照得見一切如來體性金剛真際實語勝義諦。證成實相般若金剛菩提成就故。是故爾時則是菩薩。於一切有情眾生上修行聖智聖性聖行聖道菩提。常行實語言。正順一語調和一切智。令有情眾生及諸菩薩。無瞋恨心亦無鬪諍忿惱之性。常於實相般若中。諦觀心性證法空智一相實性。無因無緣法性清淨菩薩常修樂說。入愛語性三昧。為一切眾生起大慈大悲。常生愛順。一言一語行順佛意。亦與一切他人。言義好語。菩薩以聖智力法語。救護教導一切有情眾生。常行好語正意如如。發起善根令入菩提無上道智。住佛淨土入金剛三摩地故。是時如來說已次第而演說之。七者益心菩薩修薩埵行。入如來智身三摩地。利益安樂一切有情眾生。令今以實智體性聖慧廣行智道。以聖行力成就聖道無上菩提金剛三昧。一切明焰總持法門。觀照體性聖行七財。以資前人得利益故。菩薩發大智心廣為益受一切自他身命。得七財聖行福智具足。而入利益三昧。菩薩修證佛聖性。加持一切有情眾生身口意。入如來法種性。達空寂種性聖行種性證道種性。入如來三摩地。得三昧已忽然六種震動大千世界。菩薩則入六道中。救度一切有情眾生。令得安樂速證菩提。而菩薩入於六道。同事同法現無量形身色相。濟拔救苦惱眾生。不以為患。但益人為利。菩薩常住利益三昧故。如是說已次第而演之。八者同心。菩薩同令眾生入如來真實體證自性道聖智同體空性三昧。入無生法中。見無我智同無生性空。平等無二同本體性。自他源境一切有情諸法。同體自性性如如相。菩薩於生住異滅中。自在神智聖慧力用。得證無礙清淨大智。常生常住常寂常滅。出沒自在通同一性。於過去未來世法。般若慧相續流轉。無數無量劫無盡無斷。菩薩重當發起大悲。聖行智心大護大救。顯現無量無邊變化同體三昧。入諸有情形身色心。六根等業。及入諸六道同於一切事類。菩薩以聖行力神用。加持一切眾生。同空無生性空無物。證祕密金剛心神我智用。而分身散形常住寂滅。起心救護。廣度一切眾生。令諸有情入同法三昧。住如來金剛三摩地故。是時如來說已次第而演說之。九者定心。菩薩常入如來三摩地金剛定聖智體性觀照一切自他有情眾生心心體靜分證寂滅無緣無因。於我自體自性性中。識界色界空無色界滅盡清淨。菩薩以聖性智慧。反照心源識色空界。了覺心地三界智性。而見性不動出沒逆順。神用自在常入寂靜。住十禪支以一念智。照見我人主者及心染著遍計所執性若內若外一切眾生自心他心。聖智種子本性清淨。而無所得無合無散。菩薩重觀一切眾生。智心體性集成起造。而不可得。一切有情習氣種子亦復如是。若有菩薩一切眾生。修證菩提入聖道性者。無明煩惱則永滅盡故。菩薩起於大願恒在三昧。入出自在示現神通。三界運轉一切有情。苦惱眾生得度苦海。令證如來金剛菩提聖慧大智入諸佛性海三摩地故。如是說已應當次第而說演之。十者慧心。菩薩入如來金剛祕密菩提體性佛三摩地定證慧光三昧海。照見一切有情心。自他體性貪瞋癡邪見結縛等患。如實了知故無決定性。何以故煩惱者則是菩提性。以煩惱性修進真如得到菩提。是故菩薩於一切有情上。教化引發一切眾生。自利利他令行如來真如實性順忍空故。於一切法性中非陰非界。非入非不入。非眾生亦不非眾生。非一非二非我人。三世因果達實性故。菩薩常為法界眾生。修證寂滅菩提。入一切法性空聖性觀行。達自體性起聖智力。遍於一切放金剛慧。光照佛體性同如來三昧。盡於法界光。光光一照一焰明明。明見一切菩薩及一切有情眾生。疾令修入法界慧海實性三摩地。速到菩提三昧解脫。其慧方便生長養心。達一切法性令心證空。空空慧眼證入無生空。金剛法界悟入千海眼王三昧百法明門如來祕密金剛三摩地故。如是如來說已次第而演說之。是時毘盧遮那如來。住真如法界實性海藏中。顯現千百億蓮華海藏法性世界。出千百億一切諸佛一切菩薩摩訶薩。現千光王百寶蓮華寶座。毘盧遮那如來在於千光王金剛寶座上坐。放紫金剛金色光明遍照微塵數法界海藏。悉皆清淨盡為金色。如來告言一切諸佛一切菩薩當知。諦聽諦聽汝當先問金剛十心種子。吾今當為此大會眾解釋。大智通菩薩等諸請問。從是十長養心。入堅修忍中說入十金剛心向菩提果。菩薩云何修行觀智。修入十金剛心何者為十。一者信心。菩薩至誠修學一切如來大乘修多羅祕密三摩地法教。以深智信修念行持一切菩薩密行學諸佛如來金剛祕密菩提教旨。廣度有情一切眾生。以信為首。修成無上菩提。聖德根本正見正受。不起外道邪見生死之心。諸魔怨恨之行。菩薩恒常澄心照性。得見根本煩惱計蔽。我執諸見名著結有。造業畢竟不受證入性空三昧。菩薩於無為法中修入寂靜不見有生住異滅。三相離染無無無生。無生無住。住無住住滅無滅滅。菩薩於聖行道性中。分證寂滅智。無有一切法有為法相。於世諦第一義諦二諦智中。證滅盡行。行滅則無明滅。若菩薩於本心性無為無相中。觀法無有異相性同法性。空空色空證入細心。心心心細。心心心空。故名為深信。深入根本性寂滅。無體無相和合一性亦無依。然主者我人神用三界結縛。假會假合假我我所。無得無集盡皆總滅。一切諸相入如如聖性。如此菩薩得名無為無相信。是名深信。是時如來說是無相信菩薩修證分分得入佛體寂三昧金剛一性聖行一相三摩地故。如來說已應當次第而演說之。二者念心。菩薩志勤精進。修學如來大乘一切法三摩地。觀照意識心性。思念六念思覺常覺。乃至一念起心布施恒而常思施。菩薩修一切法第一義諦空無所著。無染無縛無執無散。菩薩證入寂滅智。同共在於生住異滅相中。不見有動不見無動。不見有到不見無到。而於去來諸業受者為一合相。一切諸法諸行道業修成福智。菩薩盡以迴向。入金剛法界聖性聖智。菩薩發願成就一切眾生及自己身入無相慧。慧相乘乘乘乘寂滅。焰焰照性照寂光光光達無生。不起轉易別異空道。變前轉後變後轉前。變變轉化化化轉變。轉轉變變同時同住。焰焰光照一相一靜聖性加持一時。已變未變變變化化變亦同一時滅盡。得分入分證金剛一性。心心體性心體離念。離念相者等虛空界。法界一相無所不遍變。入如如性體寂金剛三摩地故。如是說已應當次第而演說之。三者迴向心。菩薩修持如來祕密三摩地。發弘誓願廣度有情。於自深心常行菩提正智自利利他。令一切有情眾生同願同行。修最上義諦空。於實法實智三摩地中觀照空性。分分證入實諦聖性。善業成就菩提因果。相續不絕殊勝聖道。名為最上真諦。於道諦中同合世間假名諸法合會因果我人主者名為真諦。菩薩於此苦集二有之諦。用當迴向入如來金剛菩提薩婆若海。深深深入般若波羅蜜多。證成菩提法空智性。而無去來幻化異熟。諸類受業畢竟永滅。不入生死世諦諸業因緣。於祕密聖性金剛聖地。無有我人壽者亦無世間。是名深入心性菩提聖智解脫三摩地。故如來說如是教已。次當應學說而行之。四者達心。菩薩達佛法性。修入金剛菩提祕密三摩地證法性聖智三昧。於此三昧聖智實性中。達空照性忍順一切聖教諸法。證入如來聖智實性。一切菩提金剛聖智。菩薩於菩提一切聖智法性之中。無縛無解證達法界聖行空。入無礙聖性。達義達辭達教化。達三世因果眾生根行同一如如性。菩薩起精勤心。則觀照聖性神用自在。無障無礙不合不散。遍覺真如實性菩提無實用故。用無用用。用無名用。無相用故。用用觀慧入一切空。空空空照達空名為聖性。通達一切法空。空空如如相空不可得。成就金剛聖智菩提故。爾時如來說已次第當應而演說之。五者直心。常行直直。直者真如法性無邪曲故。菩薩觀照自他心體。得見真如實性無邪性故。名為直照。見性不變不異。菩薩證入真如實性三昧者。照見生死世諦。有見有執取著妄緣。神我主宰同一清淨。入體性真如無生智中。澄心見淨滅盡無明神我主者。空空空理心在有在無。名為達空金剛祕密聖性菩提。而不壞聖道金剛種子。菩薩於無漏聖性中。一觀一照入如來金剛菩提三摩地者。而教化教化一切十方微塵數有情眾生。皆悉能轉入薩婆若海。證入聖智道真性。直直直性直性直行於空空空。無三界染習神我主者。有漏結縛永滅不受故。是時名為直心直性如來金剛祕密聖性聖行三摩地故。如是說已次第而演說之。六者不退心。菩薩發精勤志。令自心他心救攝一切有情眾生。廣行菩薩道修持苦行。習學諸佛聖智法藏祕密三摩地。入如來實性三昧金剛真際三密地。得不退心。永不入一切凡夫地。不作諸惡不起諸見。新長養心三業生死之罪。亦不復再習苦因相似我人。永不入三界異熟業果。分分證入金剛菩提三密行空。不進不退於第一中道。分入祕密聖性解脫門一合行故。亦無退轉。於是菩提真際本性性中。無一義性無二相故。而無一念亦無退屈。無轉無動於無為無相觀。入無生空寂照如如金剛慧性相續乘乘心。入二諦空一道一淨性智寂滅。永不入三世生死。於寂靜聖道中。不見有退亦不見有進。則是名為證佛金剛真際祕密菩提三摩地故。如是說已次當如教而敷演之。七者大乘心。此菩薩發大志願。不學二乘之心。而教導蒼群生。惟願修行如來殊勝最上第一乘。而接引有情。菩薩習學大乘祕密金剛心地。修行一乘三摩地。教導引眾生。令入最上殊特如來聖性體寂法界性空三昧。分分證入一切諸佛菩提聖行法空。心心寂滅名一乘乘一性空智智乘行乘乘乘乘智心心心任載任用用任一切有情眾生度三界生死大河。云何如是三界大河。一者欲界煩惱流轉。沈沒苦海生死大河。二者色界修禪見定繫蔽。執靜生禪出入偃滯無究大河。三者無色界壽報量盡。輪迴六道三有六欲。色界四空染著習定。諸天靜慮不斷生滅。愛定受樂非想相大菩薩。於三界生死大河之中。坐菩提道場。最上第一乘任載任用。聖智運通趣入佛果故。是爾時菩薩起大慈心。若有一切眾生。未達菩提道場者。令證一乘三摩地菩提道場故。若未得證空智道場者。任行任用不名為大乘第一義故。但名為乘。則是菩薩及一切有情眾生。先須修行如來最上第一乘行。進修菩提道場。入金剛三摩地者。得度苦海。是故名為如來大乘成就殊勝金剛菩提一乘故。如是說已應當次第而演說之。八者無相心。菩薩修持如來無相心。一切法菩提三摩地者。分分證入真如實性無緣無相三昧。於心體性如如實際中。澄淨心眼照見貪瞋癡妄想顛倒性一時消滅。唯有解脫菩提聖智般若波羅蜜慧性。不滅無一無二故。三世一切諸法結業異熟生滅諸類盡同無為。得入如如一諦諸佛聖性空無願無相。得證如來無生法智空實性三摩地。自知得成佛故。一切諸佛是我等者。一切賢聖是我同學。皆同如來一切無生空金剛菩提真如法性故。如是說已次第應當而演說說演之。九者慧心。菩薩恒而常觀佛聖慧。於微塵數劫修持如來金剛菩提祕密三摩地。得入聖智如如金剛聖性聖慧。通同一境等於真如。無邊法界無量神用。一性金剛三摩地。於此聖性金剛地中。無集無受者無生者。無無無生。於無生性中。無有無明無明滅盡無煩惱性。而不縛不解。於一切般若波羅蜜法門。一切賢聖是所行道。一切菩薩聖所觀法。所有菩提一切聖道亦如如性。菩薩發願同我體智聖慧自性。如是一切諸佛教化方便法智。我皆集在一心中。同金剛菩提聖性三摩地故。一切外道邪見邪論邪定功用幻化。一切魔說一切佛說。分別數論深義淺義。皆入二諦一性清淨無有諸相。非一非二非有陰界入。無為無相一道通同。證如來金剛慧光明。光明照性本性寂靜。一境一性金剛三昧。入一切法如來聖性三摩地金剛菩提故。如是演已應當次第而演說之。十者不壞心。菩薩於一大阿僧祇微塵數劫。修學如來金剛菩提深妙微細祕密聖智三密聖性三摩地者。入聖地性隣解脫位。入佛境界。得道正智明菩提心。伏忍順空八魔不壞。眾聖摩頂諸佛勸發。入如來摩頂金剛三昧自在神力。菩薩則放身光。光光照十方諸佛一切淨土。諸佛菩薩一切賢聖。來證我故。我當誓於有情世界。於一大阿僧祇劫。學佛威儀神通出沒。自在動用聖力運行。動大千界成熟熱一切眾生。菩提聖性與平等性地同為一體。成金剛慧智。無二無一無別無異。無入無出而非中觀。於聖智道入聖性中。以三昧力故。光中現百千億殑伽沙諸佛世界。化微塵數無量國土中。有如來出世。現為說法教導眾生。爾時菩薩發大入慈心。則證頂三昧登虛空法界菩提地。總持祕密聖行滿足。心心行空空。空慧中道。無為無相一照一淨。一切有為諸相盡皆消滅。證入金剛三密菩提三昧門。一切行門一切法門一切陀羅尼門。菩薩一時成就。亦證得一切如來平等虛空聖性華嚴海藏金剛祕密三摩地故。如是世尊演已。是故一切菩薩摩訶薩。次第修學信受奉行。

大乘瑜伽金剛性海曼殊室利千臂千鉢大教
王經卷第八

大乘瑜伽金剛性海曼殊室利千
臂千鉢大教王經卷第九
大興善寺三藏沙門大廣智不空奉　詔譯
第五云何次第得入解脫門。一者入曩字觀本無無性自自性性義。不空成就如來說成就金剛菩提解脫門。就此門中說有一品。一者十聖菩薩入地等妙二位修學進趣聖道成佛菩提第九品。是時毘盧遮那如來。在一切諸佛千百億法界清淨海性祕密三摩地。如來顯現千百億微塵數蓮華海藏世界。一一世界復現千百億微塵數化釋迦佛。復出現微塵數化菩薩於海藏世界中。復出千光王百寶蓮華座。毘盧遮那如來於千光王金剛大寶蓮華臺座。座上如來放海印三摩地紫金剛金色光明。遍照微塵數法界。盡為金色悉皆清淨。如來告言一切諸佛一切菩薩。諸佛當知諦聽諦聽。今當啟問十聖地有何義趣。吾今為此大眾會諸佛及大智通菩薩等先請問。從是十金剛心。修入堅聖忍中說入十聖地心向菩提果。如是說已應當次第而演說之。云何修入十聖地。一者體性平等地。毘盧遮那如來告言。千佛諦聽諦聽。今先問地者。為一切菩薩修證菩提有何義趣。若聖子菩提薩埵摩訶薩埵。往因修持毘盧遮那五智真如法藏金剛祕密三菩提。入三密三摩地平等慧體性地。真如法界菩提智是真實法。令自心他心廣行薩埵行。教化一切智有情眾生。自利利他行菩薩道。華光滿足四天果乘。用任自在化無方理。任化任用神通自在。十力十號十八不共行法。住佛淨土無量大願。辯才無畏一切法一切輪一切行門。菩薩我皆得入。生出佛家坐佛性地。一切煩惱諸有障礙。凡夫因果畢竟不受。大樂歡喜。菩薩爾時從一佛土入無量佛土。從一劫入無量劫。不可說法為可說法。及一智知一切智。慧觀照一切法。逆見一切法。順見一切法。常入二諦而在第一義中。以一智知十地次第。一一義理一一事相。示現一切有情眾生。而令常住心心心中道。以一智知一切佛土殊品及佛所說法。而身心不變不異。以一智知十二因緣十惡種性。而常住菩提聖道。以一智知見無有二相。以一智知入十禪支行三十七道品。而於六道示現一切色身出沒自在。以一智知十方色色分分了起。入一切有情受色果報。而心心無縛無有障礙。證平等慧空三昧光。光光照一切佛淨土。是故菩薩證無生慧空信。信忍空慧常現在。前從一地二地乃至佛界地。於其中間入諸佛如來一切法門。一時而行。是故略說出平等地法門功德海藏三摩地。菩提行願如海一滴毛頭許事。如是說已應次第而演說之。二者體性善慧地。毘盧遮那如來告言。若聖子菩提薩埵摩訶薩埵。修行毘盧世尊五智法藏金剛菩提三密三摩地者。入善慧體性地。真際法界清淨明達。自利利他廣行菩薩道。救攝有情一切異類有形眾生。善根成就。令入四聖諦達至菩提。菩薩起大願心。先所發起聖行。修入無為慈悲喜捨四無量慧。一切功德本。從薩埵心觀。入大空慧方便道智中。見諸眾生無非苦諦。皆有識心於三惡道刀杖一切苦惱緣中。生識名為苦諦。三苦相者如身初覺。從刀杖身色陰二緣中。生覺為行苦緣。次意地覺緣身覺苦重所緣。得刀杖及身瘡腫等法故。覺苦苦。苦苦緣重故苦苦。次受行覺二心緣。向身色陰壞瘡中生苦覺故。名為壞苦緣。是以三覺次第生三心故。為苦苦苦若一切法有心眾生見是三苦起無量苦惱因緣故。菩薩發願我於一切苦因緣中。入教化導三昧神力。現一切色身。於六道中作師。現化度一切眾生。菩薩於如來前廣發大願已。證十種辯說。佛一切諸法教門。所謂眾生苦識苦緣。刀杖緣具苦識行身瘡腫發壞內外解中或具不具具二緣中生識識作識作受觸識名為苦識行二緣故心心緣色心觸觸惱受煩毒時為苦苦。苦苦若心緣識初在根覺苦緣名為苦覺心心作心作受觸時識覺識觸未受煩毒時是名明行苦。逼窄生覺如斵石火於身心中念念生滅。身散壞滅轉變化識入壞識緣緣集集散心苦心惱心受心念心念後緣保著心心不捨是為壞苦。爾時菩薩觀三界一切苦諦。復觀無明集無量心。作一切業相續相連。習因集習因名為集諦。菩薩於為菩提心正見正受授解脫空空道智心心名為智道得名道諦。盡有果報盡有無漏。微妙功德盡有清淨般若深慧。菩薩諦觀一照體性。妙智寂滅名為滅諦。於一諦慧品具足名根。一切菩提慧性證空。入觀第一是初善根。第二菩薩觀捨。捨一切貪著瞋癡等諸行結縛。入一切平等空。一切大捨空無因無緣。而觀諸法。實性空際一性一相。我觀一切十方地土。皆吾昔身是吾所用故土。四大海水是吾所用故水。一切劫火是吾昔身所用故火。一切風輪是吾所用故氣。我今入此地中。法身滿足捨吾故身。畢竟永不受四大分段不淨之身。是名捨品具足。第三菩薩次觀所化教導一切有情眾生。悉令安樂與人天樂。十地果樂。離十惡畏樂。得妙華三昧樂。乃至佛菩提及涅槃樂如是觀者名為慈品具足。於是菩薩爾時住是地中。盡無障礙亦無貪著無瞋無癡。菩薩觀入平等體性一諦實性真如法藏。入一切聖道本源聖性。聖智聖力神通自在。遊歷十方一切諸佛法性淨土微塵數佛剎世界。一一世界中化現無量法身無量色身。現形教化一切有情眾生。皆悉安樂速登佛果。如來祕教無上菩提。於天花光明品中。說如是法教。是故如來說已應當次第而演說之。三者體性光明地。毘盧遮那如來告言。若聖子菩提薩埵摩訶薩埵。修學毘盧遮那如來五佛五智海藏金剛菩提三密三摩地觀者。入光明體性地真際法界三昧。於一切聖行法教。自利利他廣行菩薩行。以三昧力聖性解了智。知三世一切諸佛法門十二部經義理法品。名句味句重誦記別直語偈不請說律儀戒譬喻佛界昔事方正未曾有談說。是法體性名一義別。是名味句中。說一切有為法。分分受生初入識胎。四大增長色心名六住地。於根中起實覺未別苦樂名觸。識又覺苦樂識名三受。連連連覺著受苦苦苦識無窮以欲我見取善惡有識。初名生識終名死識。是名十品現在苦苦苦因緣果。觀是行相中道我久已離故。菩薩久已修念寂照見無自體性。入光明三昧神通自在總持辯才心心行空。而十方佛土中現劫化轉。轉化百劫千劫。於國土中長養神道。通達聖性禮敬如來。於佛世尊前諮受法言。復現於一切六道身。一音中說無量法品。而救度有情一切眾生。各自分分得聞心中所欲之法。苦空無常無我一諦之音。國土不同身心別化。是名妙華光明地中。如來略開一毛頭許法。如是法品解觀法門。金剛千海藏三昧佛三摩地品說。菩薩修持菩提祕密深妙法義道。如是說已應當次第而演說之。四者體性爾焰地。毘盧遮那如來告言。若聖子菩提薩埵摩訶薩埵。修習毘盧世尊五智體性法藏金剛菩提三密三摩地者。觀照入爾焰體性地真如法界。以一切法教以聖行。救教度一切眾生。於爾焰真俗真諦俗諦無二故。不斷不常即生即住。即異即滅一劫一世。一時一念有種種異。異化異現故。因緣中道非一非二。非善非惡非凡非聖。非佛亦不非佛。佛界凡界及一切凡聖二行諸有為法。是故總名為世諦。菩薩摩訶薩神用聖性自在慧力。入一切有情眾生本源體性發起善根。菩薩從本自性性中。劫入毘盧遮那如來體性真如法界性。證入眾生佛性同為一體。是故名為同一世諦。菩薩觀照密行如來聖行聖道聖性。諦觀照見體性聖智。聖行寂滅聖道之中。無一無二證清淨一性。入玄通聖定品。所謂說佛聖性聖智心行。習學初覺定時。因信覺思覺靜覺上覺念覺慧覺觀覺猗覺樂覺捨覺。是名品品。方便智道心心入定果。是人入住定中。焰焰見性法行空空。若起念定入心空定。生愛順聖道聖智聖性。諸法無相法本不生。名無生忍法樂忍住忍證忍寂滅忍。由五忍菩薩證入諸佛淨土。於光光光華三昧中。現無量佛。以手摩頂。如來以一法音。說百千起發聖教。而不出於定。住定味樂定著定貪定正定。一劫百劫千劫多劫中住定。於三昧中見佛蓮華會菩提金剛座上如來。說百法明門。是人供養經無量劫。如是聽法百劫住定。是時菩薩於諸佛光中。摩頂發起定品。出相進相去向相故。不沒不出不退不墮不落。住頂三昧諸佛聖性法中。得上樂忍永盡無餘。菩薩觀照即入一切諸佛淨土。修持無量功德品行。行道光明入善權方便。教化一切眾生。能使得見證佛體性常樂我淨。是故菩薩生住如此地中。教道行化修習法門。漸漸深入妙華觀智。入三密體性中道一切法三摩地門。法品滿足猶如百千金剛上日月晃曜。聖性道品如來說演成就百千金剛三昧佛三摩地故。菩提智門品已明斯義。如是說已應當次第而演說之。五者體性慧照地。毘盧遮那如來告言。若聖子菩提薩埵摩訶薩埵。修進毘盧世尊五智寶金剛藏菩提三密三摩地者。觀入慧照體性地。真空法界。以聖道力一切智法。自利利他廣濟有情眾生。於如來聖行十種法力觀門。達一切菩薩心地。令入聖行地。及一切蒼生速超菩提。於十力聖智道品。菩薩觀行入地。起發一切功德。從諸佛法行有十力觀。一切智一切慧方便智。知善惡二業別行處力品。惡作善善作惡名作業智力品。以一切作善欲求果報求好大願。於六道現化作善生生修善果名欲力品。於此六道善性惡性好性異性。分別不同名性力品。以一切善惡根力一一不同名根力品。以邪定癡定正定不定是名定力品。以一切因果相乘果乘因乘。是惡果至惡果是善果至善果。果處乘處力乘因乘果乘聖乘道乘是道力品。以五眼知一切法。見一切受生故名天眼力品。於百劫千劫事。一一知宿世世名世力品。以一切眾生修菩薩行。如來以聖道力加持。一切煩惱無明生死滅盡。名為解脫力品。是故名為十種觀力品。菩薩以自智力。知自修因果。亦知一切有情眾生因果。名為殊品。菩薩聖智分別善惡。而以身口意分別任用智力自在。以淨國土為惡國土。以惡國土為妙樂國土。能轉善作惡。能轉惡作善。色為非色非色為色。轉男為女轉女為男。轉六道為非六道。轉非六道而作六道。乃至一切諸法及地水火風。非地水火風一切亦如是。是故菩薩以大方便聖智力。於一切有情眾生身口意加持。以聖性聖力進分菩提。無量功德不可校量不可思議。非下地一切諸菩薩所能不能知覺。舉足下足一一聖道。是故菩薩摩訶薩觀行。入大明慧。漸漸進道分分達入聖智菩提。證百三昧光光光照。無量無邊諸佛淨土法界。菩薩教化無量有情不可說不可說。以一切大智般若波羅蜜法。常現在前行故。如是說已應當次第而演說之。六者體性華光地。毘盧遮那如來告言。若聖子菩提薩埵摩訶薩埵。修證毘盧世尊五智菩提智藏金剛三密三摩地者。觀照入體性華光地真淨法界菩薩乘乘如來十種神通聖智法教。導引一切蒼生自利利他。以無盡願行攝度有情。達進菩提成無上道。菩薩起問云何於一切世界中。以神通明智品中。如來教授受諸菩薩。及指示一切眾生令修菩提。是故如來答說。此地菩薩觀行入華光體性地。以十神通智。知種種自在聖力變化。以觀天眼明智。知三世國土中微塵等一切色分。分成六道眾生身。一一身微細色成大色分。分以智知觀天耳明智。知十方三世微塵數六道眾生苦樂音聲非非音非非聲。及一切法聲。以觀天身明智。知一切色色非色。非男形非女形。以一念中遍知十方三世國土劫量。大小國土中微塵數量一切身。以觀天他心明智。知三世有情眾生心量中所行。微塵數麁行細行神用變化盡知。以觀天聖智。知十方六道中一切眾生。心心所念苦樂善惡等事。有為無為一切諸法盡以得知。以觀天人明智。知十方三世一切國土中。一切眾生宿世苦樂壽命因果。長命短命生死相續。經於百劫千劫一一盡知。以觀觀知以觀天解脫明智。知十方三世一切眾生。解脫斷除一切微塵數無明重障。若多若少從一地修證。乃至十地等覺妙覺地。滅滅滅有漏微細煩惱。所知有為一切有相盡令消滅。滅盡無餘皆悉寂靜。得證如來金剛菩提解脫聖道。以觀天定心明智。知十方三世國土中眾生。心定不定非定有定。不定非不定起定。方法方便有所攝受。入如來三密性金剛三昧。證此三昧三摩地故。以觀天覺明智。知一切有情眾生微塵數劫。修持入地次第已成佛未成佛。乃至知三世一切六道眾生。心心分分別異壽受生出沒多少。亦能具知一切三世諸佛如來。盡知所說深妙之法。以觀天念明智。知前後三世百劫千劫萬劫。大小劫中一切有情蒼生。有福無福壽命數量久近久遠。菩薩發大誓力。以觀大願明智。知一切眾生小願大願。求成菩提願願修學如來一切佛法入賢聖位三十心十地等覺妙覺地。其一一心地中所行行願至佛果處。若苦若樂若法若非法。菩薩發大誓願盡皆入之。救拔一切有情當來成佛。令一切眾生同其十大願。入菩薩百千大願品具足。是人菩薩住是地中十神通明智知中。現無量身口意如來說地品量功德。不可說不可說百劫千劫。說此地微妙善法聖智不可窮盡。爾時毘盧遮那如來。略開神通明智知聖地品。不可盡不可思議。如是聖行觀十二因緣品中。如來說一微塵許事如是說已。是故應當次第而演說之。七者觀照體性滿足地。毘盧遮那如來告言。若聖子菩提薩埵摩訶薩埵。修入毘盧世尊五智真藏法界金剛祕密三摩地者。入是法中於此體性滿足地真實法界性。菩薩觀行以自性智。假如來聖智力。進修一切有情眾生。令入菩提法教聖行。修入十八聖仁智品。下地一切菩薩所不得共。菩薩所證身無漏過。口無語罪。意無失念。離八法於一切諸法常住捨性空。常入三密在三昧中。是名入地六品足。菩薩復從是智。生六足智起六門觀行。有三界結縛熏染習氣畢竟不受故。欲力具足。於一切功德一切法門一切福智所求滿足故。是名進心足。一切三世事法一切劫中諸相因果。及一切眾生有為之事。以一心中一念一時知。故名為念心足。是故二諦法六道眾生心法。以一智知一切法故。名智慧足。以一智知從十發趣賢仁。乃至十聖地佛地等妙二覺地。以一智知一切如來三摩地性無結無習三身清淨。名為解足。以如來金剛聖性聖智。以一智知見微塵劫數一切眾生三世有情。生死流轉善惡因果。微塵數顛倒之性。我人知見執著妄想。煩惱我相染著習氣。善不善有漏無漏種子。盡成菩提。是故名為知他身解脫足。是仁名為入六滿足。菩薩觀照於明智知。便起智身現化隨六道眾生心心願行。口辯說無量法門品。教示現一切有情故。隨一切眾生心行體性常住三昧正定。而現十方大地震動。證華光光體性三摩地故。能令一切眾生。心心得入大明智具足。乃見過去一切無量劫中諸佛出世。亦令得一切眾生心心無著聖智圓通。亦見三世十方一切國土中。一切諸佛教導說法。令一切眾生心心進修所行。以神通聖智道。見未來一切劫中一切諸佛出世。教導接引一切有情眾生。依是如來受教聽法故。令證入住是十八入聖仁位中。聖心心聖性入信如來三摩地。菩薩重當諦觀觀照三界微塵等色是我故身。是身流轉出沒等。如三世虛空微塵法界無盡一切眾生。是我父母兄弟姊妹。而今入此地。中證一切功德一切神通一切三昧光明福力。以一切諸佛所行教導。乃至八地九地十地等覺妙覺地。一切如來諸佛法門品。我皆已得入故。於微塵微塵數佛國土中。示現作佛成道轉法輪神通自在住如來金剛性。不生不死常住法界。亦當示現入涅槃滅度。轉化他方於過去未來今。常入於一切微塵數佛國土中。教化有情一切眾生。一一得成無上正等菩提亦如是。是故世尊說已。後當如來次第而演說之。八者觀照佛吼體性地。毘盧遮那如來告言。若聖子菩提薩埵大摩訶薩埵。修證毘盧世尊五智實際真藏法界聖性金剛祕地細密微妙三摩地者。觀行入體性佛吼地。如如實性。菩薩得入法王位。證體性三昧樂。其智如佛名佛吼三摩地故。入十品大明智。空寂定門。常現在前。華光音入心三昧。其空慧者。謂入內空慧門外空慧門。有為空慧門無為空慧門。性空慧門無始空慧門。第一義空慧門空空慧門。空空復空慧門大空空復空空慧門。如是如來十金剛性空慧門。下地一切菩薩所不能知。是故如此佛吼菩薩。入十空平等性金剛聖性慧空門。不壞不變虛空體性地。菩薩觀照以智知一切聖性聖慧。等如虛空不可說不可說神通道智力。以一念智知一切佛法。分分殊妙甚深義理。而入無量微塵數佛國土中。於一一如來前諮授法藥。轉轉教導一切有情。令諸菩薩傳法度人。與一切眾生。而以法藥廣施之。是名為大法師。亦得名為大導師。破壞四魔法身化化入佛境界。是諸佛數。入等覺妙覺成諸佛菩提數。入性智身證金剛聖慧法身。成就百千陀羅尼門。證百千三昧門。入百千金剛門。入百千神通門。入百千解脫門。入百千虛空平等性門。入如來不空金剛菩提成就門中。而大自在聖智神力。一切一念凡行聖行。一時入佛金剛菩提聖性如如三摩地。盡知一切法深要殊品。說諸妙道劫說非劫非劫說劫。說道非道非道說道。說六道眾生說非六道。非六道說眾生。非眾生說六道。非佛說佛佛說非佛。而出入自在神用聖性。證毘盧遮那聖智三摩地。達入諸佛體性三昧中亦如是。菩薩觀行以自性聖智。用慧反照順照逆照。前照後照因照果照。空照不空照第一中道照。義諦照寂照虛空三摩地照。是故菩提聖智三昧。唯此八地已上所證。一切已下諸地菩薩所不能及。是以聖性地金剛菩提。不動不搖不入不出。不生不滅不沒不盡。如是此地法門品。有無量無邊殊勝妙理。佛言如是法門。於微塵數劫說不可盡不可說不可說。如來今以演說略開少分祕密聖性金剛微妙功德。百千萬億微塵數分說一毛頭許事。大乘菩薩羅漢聖行聖道品中。已明如是說已。應當次第而敷演之。九者觀照體性華嚴地。毘盧遮那如來告言。若聖子菩提薩埵摩大摩訶薩埵。修證毘盧世尊五智聖性道海金剛密跡堅性幽密祕細妙慧三摩地者。觀行證入體性華嚴地。令一切菩薩得入如來法界佛性同為一體。成就金剛菩提聖智。入佛威儀如來金剛三昧自在王三正三摩地定。入出無時於十方法海三千大千世界中。百億日月百億須彌山。四百億四天下。一切菩薩修行菩提。一時成佛轉大法輪。乃至滅度一切佛事成就菩提故。菩薩觀照以一心中。一念一時示現一切眾生。金剛聖力三摩地。三密菩提祕性智身法身。現形相好妙色身。八十種好三十二相。自在聖力住佛金剛不壞性地。自在三昧。照樂虛同如來無量大慈千三昧光明光明相相莊嚴。非天非人非世間非六道。出一切三世法界外亦如是。菩薩摩訶薩而常觀行。入六道現無量身現無量口現無量意說無量法門。而能轉魔界入佛界轉佛界入魔界。復轉外道一切執見。入諸佛如來正見。轉諸佛見。入一切外道見。復見佛性轉入眾生性。見眾生性轉入佛性。其聖智性。光光光照慧慧慧照。明焰明焰照寂聖性。不壞金剛功德。十力十八不共行法。解脫涅槃無為無相。一道清淨。菩薩觀入有情界救攝一切。而以一切有情眾生。生生作父母兄弟。謂其說法盡一切劫。而得道果乘。又現三世一切國土。謂一切眾生。相視如父恩念如母。亦於天魔外道。相視如父愛及如母。如是菩薩住此地中。從生死際起至金剛際。以一念心中而能轉入無量眾生界。亦現如是事。爾時如來於華藏品中。略說如海一渧如一微塵許事。不可說不可說盡。如是說已應當次第而演說之。十者觀照體性入佛界地。毘盧遮那如來告言。若聖子菩提薩埵摩大摩訶薩埵。修證毘盧世尊五聖智華光王三昧海同一聖性金剛三密三摩地微細堅密幽祕般若智者。入金剛慧性。證千百億三昧。入佛界體性金剛三摩地。而同一切諸佛如來金剛般若法性智身法身。以佛菩提一切法波羅蜜多。成就大摩訶薩。證入大慧空空聖地。性空復空空聖智慧復空。如虛空性平等智。菩薩證十號如來金剛真如法性。有十種殊勝功德品。具足一切法空。同一性一相體性無為。神虛體一法同法性者。名為如來應順四諦二諦。盡一切法法法界生死輪際。法養法身無二故。是名應供如來。無一有情悉皆感應。遍覆一切微塵世界所有眾生。修持菩提道如來聖行。入正性信正智聖解脫智。知一切法非有非無。亦以聖智知一切眾生根性差別故。是名正遍知。明明明行修行佛果時具足故。名為明行足。善逝者三世佛法法同先佛。聖性法佛去時善善來時善善。是名善逝。是人行佛聖行。是名最勝上行。聖德滿足入於世間。教化眾生令聖力潛通。證成解脫入佛大寂門。知一切無明結縛盡皆銷滅更無遺餘。是名世間解。是人證一切如來聖解最勝一切法上。入佛威儀神通形相。體同一性如佛無異。如佛大人如來大士行處聖德圓備。名為無上士。調順法者調一切有情眾生故。得法滿具足。是名調御丈夫。於天人中教導一切眾生。諮受法言故。是名天人師。法本無一妙本無二。佛性幽微玄通覺道。常樂我淨大滿清淨。以一切眾生禮敬尊重。是故名為佛世尊。三界一切菩薩一切賢聖一切諸天一切龍神。有情世人依如來教法信受奉行。得入人如來地。如是佛地中。一切聖人之所入處故。名為佛界地。成就等覺妙覺二位地。得佛菩提金剛不壞。證成阿耨多羅三藐三菩提故。
爾時毘盧遮那如來。於千百億金剛祕密無邊性海三摩地大華藏世界海。坐百寶大蓮華座。世尊於座上坐。放紫金剛暉曜金色光明。如百千日。金光上赫奕三昧。遍照三千大千世界靡不周遍。其光光中無數微塵化釋迦佛。無數諸大菩薩摩訶薩。皆來集會。與共同心悉皆受記。歡喜快樂。以如來現智身金色手。摩其菩薩頂。同見同學同行同道。如是一切諸佛一切菩薩。異口同音讚歎無二。入如來殊勝妙法。歡樂不已盡皆適悅。又有他方百千億世界中微塵數一切諸佛一切菩薩摩訶薩。來期出現而作證明。一時雲集請轉法教。聖道法輪不可說法。可說法。佛謂說聖性等如虛空。同於法界。是故此法有不可說奇妙殊勝法門。奇妙殊特三昧三明門。有奇妙奇特總持陀羅尼門一切金剛門。一切神通門。一切虛空平等性門。一切解脫門。如上此殊勝法門。彼非一切下地諸菩薩摩訶薩。所不能知解。及一切諸天心識。亦不能知。唯佛世尊殊勝聖性身口意所知。一切法可盡根源不可說不可說法門中。如來說諸佛金剛三摩地無量三昧光音天華品中說。十無盡無畏聖性與佛道同。是故如上佛說十聖地。次入等覺地妙覺地。一切菩薩摩訶薩次第修學觀照。入如來地金剛菩提。得成佛果。是時諸大菩薩摩訶薩。聞世尊說十聖殊勝等妙地已。深敬如來信受依行。
爾時毘盧遮那如來。自入百千金剛聖性三昧。入百千虛虛空平等性三摩地門。令一切菩薩觀照達入真如實際金剛堅密微妙慧聖性不壞聖智地證入金剛等覺妙覺地。一念頃迅疾入金剛喻定三密菩提性證成妙覺地。得金剛聖性定成就法身佛如來果。如是一切菩薩摩訶薩。修持觀行如來三摩地者。盡入此佛金剛菩提三密聖道真如實性金剛聖智不壞地。證成無上正等菩提佛果。成就阿耨多羅三藐三菩提故。是時毘盧遮那如來告言。諸佛當知諦聽諦聽。吾今先為菩薩時。修入如來所說金剛祕密菩提三摩地已。佛果之根源如是一切有情眾生。修成佛者。皆悉修入十發趣十長養十金剛十聖地等覺妙覺地。登入無生山。證金剛菩提如來解脫聖地道。當成佛身同菩提無為無相大滿常住。十力十八不共行法智身法身滿足。是故毘盧遮那如來心體根本菩提金剛聖性。有大願力與一切有情。同生聖性。吾今當當常住法身。在於一切眾生性中。住一切菩薩心中。同等法界為身心體性。亦為聖力加持一切菩薩及一切有情蒼生。證得常樂我淨涅槃佛性。速成無上正等菩提故。是故一切諸大菩薩摩訶薩。深敬如來說已各各信受奉行。

大乘瑜伽金剛性海曼殊室利千臂千鉢大教
王經卷第九

大乘瑜伽金剛性海曼殊室利千
臂千鉢大教王經卷第十
大興善寺三藏沙門大廣智不空奉　詔譯
爾時釋迦牟尼如來。復從摩醯首羅天王宮下。至南閻浮提。來往說法。在舍衛國中祇園精舍大道場會。如來在於百寶蓮華臺。於寶座上入師子奮迅金剛三昧。從三昧起。光明遍照千百億微塵世界佛剎淨土。一切三世法界有頂非想非非想天。一切有情大梵諸天六欲天主帝釋諸天四王大神轉輪四聖王等百億閻浮提粟散國王大臣諸軍統領宰執所守一切人民。世尊放大慈光明。悉皆普照靡不周遍。一切菩薩一切眾生攝入法海。令修菩提聖性聖行。善法增長災障不侵。一切諸罪及一闡提。謗方等經盡皆消滅。爾時如來從三昧起。告諸菩薩大會眾等。普賢曼殊二大士為眾上首。及一切菩薩摩訶薩等。吾今見於來世。諸佛聖教法欲將末劫濁亂時。於此世界中鬼神繚亂。於意云何今正是時。若有國王大臣統領宰執。不信佛法不敬師長。則令國界善神不歡龍王不喜。五穀不熟風雨不時。如此不敬佛法之人。則不信造福不修道業。貪生受愛樂不覺不知者。則被諸惡鬼神惱亂其心。是人則當貪欲熾盛積聚財寶不知厭足。是故應知如是人等。當自[07]思察火急悔責。發菩提心廣造修福。當救其身。
又有世間凡夫之人。不敬三寶不信佛法者。亦被鬼神惑亂入其人心。當作鬪競惱害賢良。如此魔人被鬼入心。能出異端邪執是非。說策密謀破壞良善。國王大臣諸軍頭領。迷惑心亂勿令所覺。盛行顛倒逆亂之心。所以者何是故世人應知。切須覺察當發信心。造諸福祐。是故善男子若欲迴心敬崇修福者。法有三種云何為三。一者佛寶二者法寶三者僧寶。云何依此三寶如何修持有福無福。若供養僧其福百倍。若供養法其福千倍。若供養佛其福萬倍。則是歸依佛法僧三寶無限之福。是故應知諸善男子。若損僧寶鬼神入心失却人身大臣之位。永入地獄無有出期。若滅法寶鬼神入心損却福祿。受盲聾瘖瘂愚癡之報。常墮畜生作駝驢猪狗。若除佛寶鬼神入心多婬多欲。多瞋少喜心常暗昧被人惑亂。失却王位人身難得。死墮阿毘不得生天。永沈苦海。
爾時世尊語諸眾生善男子等。殷勤告汝。吾今不忍見於地獄惡業眾生。不信三寶消除福祿。廣造諸罪墮於四趣輪迴五道。或得人身還造諸罪。入於地獄無有出時。是故當知善男子等。欲得福祿欲得長壽。福慶增盛果報圓滿者。應當作善莫損僧寶。不滅法寶不除佛寶。所得王位亦不動搖。所作大臣亦不損壞。所得人身延年益壽。國王大臣統領宰執。諸佛加被善神衛護。吉慶常樂常得清淨。是時世尊告諸菩薩摩訶薩等。當來於世混亂之時。欲得清吉欲得善福。集在身中延命長遠者。誓當信敬一切三寶。歸依如來供養於佛。供養於法供養於僧。生生世世常得人身。不失王位不失大臣之位。不失統領諸軍宰執職位。不失福祿延年長壽。死得生天受勝快樂。不墮地獄不生四趣。常得人身遇佛聞法。正見正信漸次修學。如來正智聖行滿足。速證菩提成聖解脫。是時釋迦牟尼如來在舍衛國中祇園精舍大道場處有外道六師尼乾子等。九十五種邪見之法。外道頭首須颰陀羅。將諸徒眾五百餘人。投佛出家。須颰陀羅啟言世尊。我為年老多時幻惑。志求天眼將為出離。如今覺寤乃是邪見。不可得值如來正法聖性天眼。惟願如來大慈大悲。納受我意。其時釋迦如來告言。善來須颰陀羅。受我教者於吾法中。當得正見聖性天眼。爾時自諸外道尼乾子等共佛諍義。外道答世尊言。我本教中志求法者則得天眼。外道徒眾啟世尊言。今者眾中實得天眼。世尊報言外道癡人。汝常誑惑邪見惡業。汝從父母顛倒中生。不淨神識心常惑亂。何得自言我證天眼。如來告言愚人外道。今遇正法諸佛如來。如是大師是汝真大善知識。於吾法中得生正見。不墮邪網證聖天眼。外道何故自言得道我證天眼。如來報言尼乾子等汝是迷人。譬如有人患其眼根。得遇良醫治差眼目。便得淨眼得見日月。既得見已眾色俱覩。緣此正見得福如是。是故世尊語言外道若有眾生不具信根。不識正法難遇難值治。若見大善知識故為是無信。邪惑在心對面不識。若有眾生實有深信善根之者。千里亦通則得遇見大善知識。邪惑消滅無有罪障。肉眼得淨以得淨眼則證天眼。既證天眼則識諸佛。遇大善知識正信正見。不入邪網。是故汝等諸外道輩。汝等晝夜執持邪論。誑惑世間邪箭入心。未能拔出而作異見諂曲邪命。於其非法執著作不善不可解脫。當墮阿毘無間地獄。從地獄獄中出先作畜生駝驢猪狗將命還他。先世供養累劫倍陪償無有休歇。是相當知。從畜生沒得生人間。作其人身貧窮下賤。盲聾瘖瘂受業如是。見者無喜。汝作不善先世報力。世尊語言外道癡人尼乾子等。今生受邪劫劫不正。常行邪法自壞已身亦壞他人。如此自盲復語餘盲。我將汝去總墮深坑。智者當知如此二盲。於其非路必有墮落遭其幸苦。外道盲人亦復如是。是故世尊在大眾會。告語菩薩一切眾生言。如是外道六師尼乾子等。九十五種根本邪教不正之法總有六宗。云何名為邪教六宗根部之法。一者尼乾子。修習自然之法名為天生。本自無因無緣長生不死之法。二者毘羅胝子。修習著空為道。滅身無體歸死不生再來之法。名為得道。三者鳩馱迦旃延。修習五熱午日炙身編掾椓臥棘名為苦行。焚身祭天擬求得道歸空不生之法。四者富蘭那迦葉末伽梨黎。修習不淨之行。嚴持狗戒猪戒裸形塗灰。於糞土中臥不解羞恥。若能識羞之者名為正道。是故外道常持不淨狗戒。擬求解脫成自得果。五者拘賒梨子修習。自餓忍飢不食外道口言告人自稱得道不饑不渴是名自餓外道不食之法。六者尼健陀若提子等。修習邪見求天祠神。敬日敬月恭事於火。取相取夢夜看境界。口云自言求者得道。我得天眼見前後生死之事。常樂祭祠鬼神意擬求財求錢。令神靈祐助意言必得稱遂。於邪道中祈求果報。如此外道六師徒黨。俱行邪教都總不知是邪外道。口言自唱我得聖道。亦向他人所說。若修我教不久當得聖道之果。如此外道之言不可有信。是故世尊語此外道如是邪見不正之教。實非可信。敗壞眾生本性正見外道邪諂。強為道首與人作師。實非正覺我稱正覺。實非能知出世之道。我言能知實。非聖見我稱聖見。實作能為眾生之師。我言能為。如是外道非但自殃善道福果。亦失他人善道生路。是故外道實非正師總墮邪道。彼師亦墮汝亦隨墮。是時如來告諸菩薩摩訶薩一切有情眾生四部眾等。諦聽諦聽善思念之。吾今為說當受因果。見存有相生長其身。舉動施為皆有習氣。是故外道不信如來說有因果先世業緣。云何說言當有是相。是故應知彼人若從地獄中出來生於人間。當有見相智者應知。其聲𤺊㽄破驢騾之音。聲大怱怱忽忽吼喚捩綟急。心常少信多饒誑妄。不令所信無人親友。不其人醜陋不敬師長不信佛法。不孝不義無慚無愧。好行殺生常造諸惡。此人短命不得長壽。見善不發菩提之心。死墮諸趣常沒三塗。爾時如來世尊語言。外道癡人是相當知。從畜生終沒來生人中。當有是相其人闇鈍。處事多愚少智無方力懈怠懶墮惰。多貪多食不揀麁細。其性拗捩出語直突。此人力壯常當負重。常共癡人常為知友。好喜踡拳脚。隨時臥地不避穢污。欲得裸形不羞不恥。心常虛詐異言誑語。妄說他人諂曲不實。取他財物常愛牴抵債。此人見善不能發心不信正法。常造不善十惡之罪。流浪生死難得人身。死沒苦海還墮畜生。以此思之須當發覺。是故當知外道愚人。非汝能知非愚所測。彼人若從餓鬼終沒來生世間。當有是相其人黑瘦面無光色。頭髮短惡黃赤蒼浪。褰騫鼻怒目眼白直視。而常饑渴多思飲食。慳貪嫉妬怯怖於官。執著邪見迴背說人。道他長短貪婬積聚。不能割捨布放施眾生。不樂見善惟愛信邪。所見財物其心欲取。恒常常貪盜不知厭足。得人少財便生喜悅。若貪不得便生妬害。如此之人不肯發心。信邪倒見諂曲邪命。不修善法不敬佛法。純信鬼神愛嚮祭祠。如此之人還沒地獄從地獄出却作鬼身。輪還生死入於苦海。無有歇時。是故世尊告語外道。汝是邪命愚迷癡人。不知因果不識良善。如來告言吾向汝道。是事難信無量眾相。外道邪見不可得知。如此之理非愚能測。是故當知若從非人修羅之身。聞佛少信沒生人間。當有是相高心我慢。常樂忿怒好行鬪諍。挾怨記恨憎嫉起惡。謟曲不實純行虛詐。抵債謾人身長洪壯。眼白圓怒齒疎包露。勇猛有力心懷戰陣。常好鬪打瞋勵不休。兩舌破和。間拆良善輕蔑賢士。說他長短毀謗好人。雖向人間常行不善。如此之行死墮地獄。無有出時隨業諸趣。還生本身阿脩羅道。佛語外道諦聽諦聽。是故當知若從人終還生世間。當有是相其人賢直親近善友。性常有信有忠有孝。若有惡人漫行非謗毀呰其人。終不與前人反相報惡。何以故此人常為好惜門望。識羞識恥篤厚守信。樂好名聞及以稱譽。受性工巧敬重智者。具慚具愧心性柔軟。識知恩蔭有願相報。於善知識心順無違。有慈有悲孝養父母。師僧和上小心敬上。知人欵急處事有方。善能和合常樂信佛。好行布施常生供養。不耐於債不負他人。少許財物。好習善事接引於人。悉令安樂不令有苦如此之人行如是行。死得生天不入地獄。還生人間受大快樂不受眾苦。生生世世常獲人身。是故如來語諸外道。及是無智不善惡人。亦非愚癡之所見解。非凡所測非意挍量。若有眾生持五戒十善。得生天上受勝妙樂。從天退沒生於世間。為人端嚴正信正見相好殊妙。其人聰慧樂好清淨。憙著華鬘熏香塗身。常愛鮮潔好擇釋賢良。常樂音聲歌舞讚歎。常樂高樓不應在下。為人作首含笑不瞋。有行有德吐言柔美。善巧方便出言誠諦。盡皆歡喜。不傷前人。有大智慧。常樂好衣嚴身之具。此人有善樂欲出家。若得為師精進修持清淨律行。學習佛道志求菩提。如是之人有智有慧。多劫修行難可籌量。非心所測非眼所觀。此是賢良見生受福。若修淨戒不久當得無上正等菩提。是時釋迦牟尼如來。告諸菩薩四部眾等善男子善女人。當知如此外道尼乾子等。六師頭首邪見惡法。九十五種異見別部。都有六宗根本之法。六師徒黨尼乾子等。拘賒梨黎子。毘羅盧胝子。鳩馱迦旃延。富蘭那迦葉末伽梨黎。尼健陀若提子等。外道六師都有九千五百徒黨皆執邪教。九千外道深著邪見毒箭入心。不歸如來聖道正教。唯有一人徒黨外道。都首眾中第一須颰陀羅。將諸外道五百徒眾。歸依如來投佛出家。而披法服修佛聖道正行正智。自諸外道尼乾子若提子等。深著邪見不信正教退坐而去。是時如來在大眾中。告諸菩薩摩訶薩。及諸四部弟子比丘比丘尼優婆塞優婆夷善男子善女人等。如此外道實是愚人不善之者。宿承過去惡業之因。墮於地獄未出出未邪見。是故若是今時不發出露之心必還流浪。是時四部弟子善男子善女人等。至誠發心歸依如來。修持十善受於諸佛祕密正教清淨禁戒。不入地獄不作畜生。不生餓鬼不生諸趣。不生外道邪見之家。生生世世得值諸佛聞說正法。漸次修學如來聖教聖智聖行。成就菩提當來成佛。得阿耨多羅三藐三菩提故。是時釋迦牟尼如來言。吾於過去無量劫來。修行如是瑜伽聖智諸佛金剛三摩地法祕密菩提甚深三密如來法教。爾時世尊於祇園精舍。向大道場眾會之中。告諸菩薩摩訶薩眾。及諸聲聞大梵天王。并諸天梵眾龍神八部。四眾弟子諸善男子善女人等。吾從往昔於毘盧遮那世尊。聽受瑜伽祕密金剛菩提三密三摩地法聖性之教。曼殊室利導引於吾及諸菩薩為於上首。令成佛道得阿耨菩提。是故世尊釋迦如來。告示一切菩薩一切諸天大梵王等。一切天龍八部諸神鬼眾。一切聲聞四部弟子眾。釋迦牟尼言。吾曾從因地往昔以前。向於曼殊室利菩薩初發菩提之心修行三摩地金剛菩提三密之行。今得成佛號為釋迦牟尼如來。如是大會諸大菩薩眾一切梵王諸天梵釋等龍王八部四眾人等。同共啟請曼殊室利菩薩。與汝大眾為師上首。當引大眾總皆成佛。吾於當來末世之時。亦助曼殊廣化群品。
爾時大會諸菩薩等。即依如來教命禮敬曼殊稱為師首。是時曼殊室利菩薩。從坐而起稽首如來。長跪合掌叉手向佛。而白世尊聽得許於我。我則敢依如來指示。不敢違越世尊教命。惟願世尊加被於我我當敢受。佛言許之。是故四眾諸大菩薩摩訶薩。一切諸天梵釋龍神八部大會諸眾。咸皆歡喜總依世尊指授言教。當來之世修習菩提。總願得值大聖曼殊引接於我。惟願大聖曼殊室利菩薩。劫劫生生得遇相值。與我大會四部眾等。作為導師不相捨離。漸次修學證成佛果。當來願得阿耨多羅三藐三菩提故。是時大眾咸皆信受歎美如來。與我眾等指受曼殊得為導首。是我眾會深生慚愧。譬喻無比不可校量。惟願如來加被眾等。是時於此大眾諸菩薩摩訶薩。不敢違於世尊指示。我等大會一切菩薩一切聲聞。一切龍神八部諸眾。一切四部弟子善男子善女人等深信此經。佛言若有人發菩薩提心。至誠書寫此經。受持讀誦。見世此生獲得聰明利智辯才無礙。福德增盛智慧如海。所求稱遂悉皆圓滿。何以故諸佛聖智加益行者。便能精勤進修如來所說曼殊室利千臂千鉢大教王祕密經。至誠修學聖行聖智三密祕契金剛菩提三摩地聖性法教。超起勝疾成過於阿僧祇殑伽沙微塵數劫向前成佛。速證無上正等菩提。是故菩薩精進修行如來觀照性寂者。成就金剛無漏功德。其福甚多不可稱計。若算師算師弟子不可籌量。算數比喻所不能及。唯惟有如來應正證等覺乃可知盡。是時於此大道場會。有千百億三千大千佛剎世界中。一切微塵數諸佛。一切諸大菩薩摩訶薩。一切聲聞緣覺。一切大梵諸天四禪八定六欲天帝。三十三天四大天王。轉輪四聖諸龍鬼神。二十八部夜叉之眾。一切諸四天下閻浮提。大國小國粟散大小王等。四部弟子比丘比丘尼優婆塞優婆夷善男子善女人等。深發慚悚愧仰如來。演說妙法歎未曾有。咸皆歡喜信受奉行。當來總得成佛速超彼岸。證成阿耨多羅三藐三菩提故。

大乘瑜伽金剛性海曼殊室利千臂千鉢大教
王經卷第
