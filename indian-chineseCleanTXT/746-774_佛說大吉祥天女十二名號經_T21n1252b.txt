

唐大興善寺三藏沙門大廣智不空譯奉詔譯
如是我聞。一時薄伽梵。住極樂世界。與無量大菩薩眾。前後圍繞而為說法。爾時觀自在菩薩摩訶薩。大吉祥天女菩薩摩訶薩等。皆從座起詣世尊所。頭面禮足各坐一面。爾時世尊為欲利益薄福貧窮諸有情故。告觀自在菩薩言。善男子若有苾芻苾芻尼近事男近事女諸有情類。知此大吉祥天女十二名號。能受持讀誦修習供養為他宣說。能除一切貧窮業障。獲大富貴豐饒財寶。爾時會中天龍八部。異口同音咸作是言。如世尊說真實不虛。我等願聞十二名號。惟願世尊大悲演說。佛言汝當善聽今為汝說所謂　吉慶　吉祥蓮華　嚴飾　具財　白色　大名稱　蓮華眼　大光曜　施食者　施飲者　寶光　大吉祥　是為十二名號。汝當受持。我今復說大吉祥陀羅尼曰。
怛儞也他室哩抳室哩抳薩嚩迦哩野娑馱𩕳悉𩕳悉𩕳𩕳𩕳𩕳𩕳阿洛乞史茗曩捨野娑嚩賀
爾時世尊說是陀羅尼已。告觀自在菩薩言。此大吉祥陀羅尼及十二名號。能除貧窮一切不祥。所有願求皆得圓滿。若能晝夜三時讀誦此經每時三遍。或常受持不間。作饒益心隨力虔誠供養大吉祥天女菩薩。速獲一切財寶豐饒吉祥安樂。時觀自在菩薩摩訶薩。及諸大眾天龍八部。從佛聞說十二名號及陀羅尼。歎末未曾有。皆大歡喜信受奉行。



