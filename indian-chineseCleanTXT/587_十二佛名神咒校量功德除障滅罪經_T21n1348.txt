
十二佛名神呪校量功德除
障滅罪經
隋天竺三藏法師闍那崛多譯初譯
如是我聞。一時婆伽婆。住王舍城耆闍崛山中。與大比丘眾千二百五十人俱。復有菩薩大眾一萬二千人俱。阿逸多菩薩為首。
爾時世尊告彌勒菩薩言。彌勒東方去此佛剎有十不可說諸佛剎億百千微塵等。過諸佛剎有一佛土。名曰解脫主世界。彼世界內有一佛。名曰虛空功德清淨微塵等目端正功德相光明華波頭摩琉璃光寶體香最上香供養訖種種莊嚴頂髻無量無邊日月光明願力莊嚴變化莊嚴法界出生無障礙王如來阿羅訶三藐三佛陀。現見在隨心欲行逍遙在處說法。若善男子善女人。犯四重五逆誹謗三寶。及犯四波羅夷。是人罪重假使如閻浮履地變為微塵。一一微塵成於一劫。是人有若干劫罪。稱是一佛名號禮一拜者。悉得滅除。況復晝夜受持讀誦憶念不忘者。是人功德不可思議而彼佛世界中有菩薩名無比。無障礙王如來授彼菩薩記。當得成佛。號豪毫相日月光明華焰寶蓮華堅如金剛身毘盧遮那無障礙眼圓滿十方放光照一切佛剎相王如來阿羅訶三藐三佛陀善逝世間解無上士調御丈夫天人師佛世尊。
彼東方復有佛。名曰一切莊嚴無垢光如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
南方有佛。名曰辯才瓔珞思念如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
西方有佛。名曰無垢月相王名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
北方有佛。名曰華莊嚴作光明如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
東南方有佛。名曰作燈明如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
西南方有佛。名曰寶上相名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
西北方有佛。名曰無畏觀如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
東北方有佛。名曰無畏無怯毛孔不竪名稱如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
下方有佛。名曰師子奮迅根如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
上方有佛。名曰金光威王相似如來阿羅訶三藐三佛陀。亦應當稱彼佛名亦修恭敬。亦須稱其名號。亦須心念彼佛名號。
爾時佛告彌勒。若有正信善男子正信善女人。稱此十二諸佛名號之時。經於十日當修懺悔一切諸罪。一切眾生所有功德皆隨喜勸請。一切諸佛久住於世。以諸善根迴向法界。是時即得滅一切諸罪。得淨一切業障。即得具足成就莊嚴一切佛土。成就具足無畏。復得具足莊嚴身相。復得具足菩薩眷屬圍遶。復得具足無量陀羅尼。復得具足無量三昧。復得具足如意佛剎莊嚴。亦得具足無量善知識。速得成就如上所說不增不減。在於煩惱中行阿耨多羅三藐三菩提。而得端正可憙果報。亦得財寶充足。常生大姓豪族種姓之家。身相具足亦得善和眷屬圍遶。爾時世尊重宣此義而說偈言。
若有善男子若善女人等
受持此佛名生生世世中
得他人愛敬光明威力大
生處為人尊於後得成佛
佛復告彌勒。若有善男子善女人。若當受持此佛名者。亦須誦此陀羅尼呪。
多絰他阿企摩企三曼漫多目企燥帝育羯帝尼陸帝尼陸帝鉢脾三摩余祇質多毘跋帝阿企摩企摩陀禰毘拔帝三漫多求禰薩底耶羅彌育吉王帝鉢育吉帝醯利彌利摩私隷阿喃南迷遮迷頞質智末質智步支阿羅醯婆休眵遮逾愈伽羅醯醯摩婆帝殊帝摩帝達摩真帝周多朋枳阿毘差脾阿羅陀婆叉彌娑揵陀毘拔帝那摩薩婆佛陀菩提薩多脾毘耶悉田妒漫帶波陀池佛陀提瑟帝多
爾時世尊說是呪已重說偈言。
受持此呪者得值六十億
現在十下方佛常憶念是人
一切受生處常遇善知識
心欲所願須者一切皆吉祥
誦此陀羅尼常生諸佛前
微妙蓮華上化生不受胎
正念正行意增長智慧等
一聞悉總持所聞不忘失
受持此呪者獲得如是福
誦此佛名者彼人所生處
遠離諸惡道速得生善處
得陀羅尼定最妙最勝處
受持不忘失乃至於菩提
皆由諸佛名及以陀羅尼
若人施七寶滿千萬億剎
受持此佛名福報過於彼
行於菩提行恒常識宿命
遠離諸眾難即得自在處
常生有佛剎值佛聞正法
得於信行心得是信心已
常即供養佛值佛聞法已
心生大歡喜得見諸佛已國
持妙供養具供養於諸佛
受持佛名者千萬諸億劫
捨離生死罪速成於佛道
若人能至志心七日誦佛名
得於清淨眼能見無量佛
能持此佛名即得無量福
是人所生處天人常恭敬
若人持佛名千萬億劫中
不被他毀辱一切世界中
名聞悉流布若人持佛名
千萬億劫中天人常供養
無有毀之者速得成佛道
若人持佛名不生怯弱心
智慧無諂曲常在諸佛前
若人持佛名彼人所生處
天龍諸夜叉乾闥緊那羅
修羅迦樓羅及摩睺羅伽
人與非人等常供養是人
若人持佛名世世所生處
常生富貴家丈夫相具足
無有慳妬心猛健好布施
身體諸毛孔常出諸妙香
口中諸齒間復出氛氳香
天赤栴檀香及諸餘香氣
千萬億劫中常香無斷絕
世世所生處其聲如梵天
亦如迦陵頻命命等諸鳥
持法王名者其福亦如是
若人持佛名七寶華中生
其華千億葉威光相具足
若人持佛名父母諸眷屬
和顏無諍訟永不生別離
若有諸女人受持此經者
捨離女人形轉生智男身
得男子身已即成於菩提
轉無上法輪隨意入涅槃
若人持佛名刀杖不能害
水火不焚漂縣官不能殺
若人持佛名眾魔及波旬
行住坐臥處不能得其便
若人持佛名世世所生處
身通遊虛空能至無邊剎
面覩於諸佛能問聞甚深義
彼等無量佛即知其心意
為說微妙法授彼菩提記
得聞授記已心生大歡喜
即於諸佛教決定無有疑
彼諸佛世尊所說甚深法
其人聞法已受持永不失
於後得成就六度及諸地
無畏諸力等眾相及諸好
佛剎及眾生任意隨所取
生於彼剎中速能成正覺
轉無上法輪隨意入涅槃
若有善男子及善女人等
受持此經者如上說功德
若持此經者謹慎莫放逸
聞如前福業若滿於一劫
若減於一劫常須勤讀誦
不生懈怠心我勅有如是
此等諸佛者常住功德藏
虛空雲中王常住於彼處
若人聞佛名一劫減一劫
聞已生敬心彼是最健人
亦是大智慧亦是人中最
亦是健丈夫於世大名聞
是故我今言彌勒當聽我
有大智慧人巧解方便者
常勤不放逸恒近善知識
得聞此經典後趣菩提道
佛說此經已。彌勒菩薩摩訶薩。及諸菩薩眾大比丘眾。天龍夜叉乾闥婆阿修羅迦樓羅緊那羅摩睺羅伽人非人等。聞佛所說歡喜奉行。

十二佛名神呪校量功德除障滅罪經
