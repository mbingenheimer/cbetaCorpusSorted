
香王菩薩陀羅尼呪經
三藏法師沙門義淨譯唐三藏法師義淨譯大唐三藏法師義淨譯
南謨曷喇𡃤怛娜怛喇𡃤夜也南謨阿離耶跋盧吉羝說囉也菩提薩埵也莫訶薩埵也南謨健陀羅曷囉社也菩提薩埵也莫訶薩埵也伊只㨖彌只㨖漢漠底曼底薩婆頞他娑彈儞迦利沙般拏地鉢錦謎鉢唎拽叱莎訶
此陀羅尼先呪。須志心誦十萬遍。然於觀世音像前。作四肘方壇。取花等名香供養。夜用淨牛蘇然燈。莫令斷明。其夜半呪師須起。著淨潔衣應好莊裝束。像前誦此陀羅尼一千八遍。至曉須了不得惛睡。其日呪師自有人送錢財等物。更若別求大事。須畫香王菩薩於絹帛上其畫匠不得過中食。須受八齋戒。其畫像法任其大小。身肉皆白面貌端正頭戴天冠頸有瓔珞。右臂垂下五指皆申施無畏手。其五指端各雨甘露施於五道眾生。手下并畫黑鬼三五箇。左臂屈肘手當左嬭。以把蓮花。其花從脚下蓮華生出其花白紅色。足下蓮華亦白紅色。項背圓光。上有傘蓋。五色錦綺以為衣服。兩重珠條絡於髆膊上。一赤色一黃色。其像當日須成。不得用皮膠。像前燒香誦十萬遍一日一夜不食。先須作一大水方壇訖。然即以栴檀磨之。作十二指小方壇八箇。初以三壇。一用供養佛。一用供養法。一用供養僧。第四壇供養阿彌陀佛。第五供養觀世音菩薩。第六供養大勢至菩薩。第七供養香王菩薩。第八供養諸善神等。皆取好淨食果子香華。四邊安置。其法隨以何月十四十五日作。然取闍帝花一千八莖。誦一遍擲像身胸上。作法以後每夜半須起。像前常誦一千八遍。至自有人送錢財。其錢財亦不得積聚慳貪。即須用度及施貧乏。此是香王菩薩法。
復次有一別行要略法。
持呪之法。行者洗浴著新淨衣。受八戒齋。結淨一如壇法。依次第而布供養散花燒香然燈。從夜半起。在壇內端坐。誦呪一千八遍須瞻詹薝蔔花一千八莖。誦呪一遍擲一莖花。著菩薩身上。當誦呪之時。不用聞鳥烏鳴聲。用三白食解齋。燒安息香供養。日別濾水香湯洗浴。別著衣裳。大小行來皆須洗淨。平旦夜半入壇之時並須嚼楊枝。然後入壇一心誦呪。莫思量外事即見神驗光明。見驗即休。不見光亦有動相。所行之處大獲果報。持呪之法不得破戒。身亦不得近觸著女人觸著女人者即無驗。

香王菩薩陀羅尼呪
