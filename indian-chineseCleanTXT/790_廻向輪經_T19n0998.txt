
佛說迴向輪經一卷
于闐三藏尸羅達摩於北庭龍興寺譯
如是我聞。一時佛在大摩尼金剛寶山峯中。與大菩薩眾俱。爾時世尊告金剛摩尼菩薩言。佛子若有菩薩求大菩提。為欲救度一切有情。已受菩薩律儀戒。學已曾發起大菩提心。有大悲愍。常欲奉事一切如來。欲廣積集諸大菩薩福德資糧。欲證佛智。欲以無礙等持總持諸解脫門神通遊戲。欲令虛空成大庫藏。欲令自手似如意寶作是奉施。唯願一切諸佛世尊。已住十地諸大菩薩。持金剛者。當憶念我。弟子某甲已發菩提心未安住正道。今持身心。於一切時。以一切種奉施三世諸佛菩薩。願大自在諸佛如來。已證大地一切菩薩。當攝受我。令我大福德智慧資糧。猛利精進廣大心量。寂靜調伏神通自在。波羅蜜多速得圓滿。
復作是言。唯大悲者當憶念我。弟子某甲墮在生死繫以大縛。閉居牢獄離正道法。逼以彊力煩惱怨敵。無怙無救無目無依。無將無導遊行僻路。趣向生死背大涅槃。順諸惡趣將墮險路。臨仆惡道常遇惡友。離善知識迷於邪正。有利無利有義無義。遠離諸善成就不善。常背賢聖諸佛菩薩。生老病死憂惱所迫。不得安隱無怖無畏。心常散亂闕修寂靜調伏施戒及不放逸。遠離等持總持二門十地法忍。不能安住甚深般若波羅蜜多及平等性。不修無量慈悲喜捨。不具菩薩三聚戒蘊。遠離無障無礙大智。不能安住於寂滅因善成立法。遠離神通力無所畏。不住正念不能成就隨行趣入無忘失法。匱諸功德。見取疑惑障於通達七等覺支。闕修如實八聖道支。無量百千苦惱所逼。而常熾然眾苦逼迫。心常下劣忿恨散亂。常順煩惱。唯願一切諸佛菩薩。依大悲愍為我救護。為我歸依為我導師。唯願令我速得圓滿大正覺路。大菩提道菩提資糧。又願令我速得圓滿如來十力四無所畏。十八不共諸如來法。無礙辯才等持解脫陀羅尼門。功德神通波羅蜜多。又願與我一切成就一切功德。
復次為轉廣大供養應作是言。又願一切諸佛世尊。已得大勢諸菩薩眾。當憶念我。弟子某甲。今於一切佛菩薩所轉大恭敬。承事供養以身奉獻。所有十方諸世界中大莊嚴具。所謂種種寶宮。諸寶莊嚴寶樹寶山。寶座寶壇珍寶行列。寶蓋寶幢寶飾瓔珞。真珠羅網寶器寶聚積寶光焰。諸寶洲中大末尼寶。清淨燈樹寶鈴和鳴。末尼光曜真金纓拂。垂覆連接妙金蓮花。閻浮檀金以為其鬚。金樹行列種種寶宮。寶雲靉靆雨眾寶渧。諸寶藏殿眾妙末尼。閒錯墻壁寶珠欄楯。大持明者可樂圓苑。屋宅寶宮殿堂樹林皆可愛樂。以如是等無攝無受。迴向一切諸佛菩薩。於贍部洲所有妙藥長壽藥類。諸末尼寶能與有情所求眾藥。自然成美殊勝飲食。并諸香樹種種異類。旃檀妙樹阿伽盧樹。沈水赤檀大葉恒花。能醉香等諸樹種類。可樂妙香無攝無受諸如意樹。於大海中種種異類。諸末尼寶如意寶珠。及須彌山鷄娑囉山。香山摩尼耶山。尹地耶大山。曼陀羅山金剛山等。諸大山中種種寶峯。寶臺寶石寶窟寶宮。寶飾寶片眾寶階道。諸末尼柱諸寶燈輪。諸瑠璃等末尼種類。所有天上無主天宮。天諸名花悅意樂見。天諸樂具微風吹動。空宮行伍和鳴美聲。天諸音樂不鼓自然出美妙聲。天諸眾鳥住空宮中。鳴妙音聲并諸寶雲出大美聲。天諸末尼歌詠音樂。并諸妙香花樹鬘樹塗香燒香樹。燈樹幢樹幡樹寶樹。此等一切無所攝受。奉施一切諸佛菩薩。所有一切佛眼所覩。諸佛剎中大供養雲。花雲香雲鬘雲燒香雲。塗香雲寶蓋雲寶幢雲寶幡雲。寶衣雲寶聚雲寶器雲大末尼聚雲。種種微妙大寶珠雲。又以香油滿大燈器。量等千界燃以燈炷。量百須彌。奉施一切諸佛世尊諸大菩薩。由是供養所生勝福。並將迴向無上菩提。如過去佛所修諸善。以無所得而為方便。迴向菩提。我亦如是持此功德。迴向無上正等菩提。勸請諸佛。唯願往赴菩提道場。降伏魔怨證大菩提轉大法輪。欲滅度者為諸有情。勸請願住滿一大劫。隨喜一切諸佛菩薩一切有情所修諸福。發露懺悔一切諸罪。猶如三世諸佛菩薩懺悔罪障。我亦如是願罪銷滅。奉施乃至懺悔已畢。即以淨心憶念一切諸佛菩薩。對佛像前誦此密言滿足八遍密言曰。
唵娑頗羅裟頗羅微摩那娑囉摩訶若縛吽
誦密言已。即便隨欲。成就天妙大供養雲。一切佛所而得現前。若善男子或善女人。繫念於佛或晝或夜。轉誦如是大迴向輪。此善男子或善女人。諸罪銷滅一切煩惱漸得微薄。能獲如前所說功德。若轉一遍得百梵福。夢常見佛。命終之後得生淨土。佛說是經已諸菩薩眾歡喜奉行。

佛說迴向輪經
