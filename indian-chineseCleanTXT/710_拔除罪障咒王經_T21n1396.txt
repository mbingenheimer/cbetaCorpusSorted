
佛說拔除罪障呪王經
唐三藏法師義淨奉　制譯
如是我聞。一時薄伽梵。在淨居天上。為諸大眾說微妙法。是時曼殊室利菩薩摩訶薩於大眾中。即從座起偏露右肩。右膝著地合掌向佛。瞻仰尊容目未曾捨。白佛言世尊。此大法門甚深微妙實為希有。然於當來五濁世時。惡業眾生具貪恚癡。欺誑不信樂行非法。不修戒品專行諂偽。彼於呪法所有威力神神力通變現。於諸國土隨其方處。求者獲益功德成就。念誦儀軌祭祠法式。皆不信受亦不依行。謂非佛說而為謗毀惡障纏心。即便命過墮大地獄。受極苦惱無有出期。世尊此等眾生既遭大苦云何救護。唯願慈悲拔救濟令出。爾時釋迦牟尼如來。即便舒手摩曼殊室利法王子頂。告言善哉曼殊室利。為欲利益一切有情。能問如來如是義利。汝當諦聽極善作意。我今為汝說此呪法。安樂人天利益一切。於諸呪法最為殊勝。祕密甚深順菩提道依真法界獲大功德。於臨終時必能憶此大力呪王。正念現前當生善處。即說呪曰。
南麼薩婆怛他揭羝驃　阿羅𠿒驃　唵拘摩麼囉乎嚧比那　毘輸和　三婆婆阿揭車阿揭車　洛呼洛呼　勃纜勃攬　唅唅　氏那市曼殊室利也　蘇室哩也　多賴也漫薩婆毒溪驃癹癹　苫麼也苫麼也　阿弭都嗢婆菩嗢婆婆　波跛謎那勢也　莎訶
曼殊室利。此即是汝最勝根本呪藏心王神呪。能除一切苦惱厄難。諸惡罪障悉皆銷消滅。長壽無疾病富樂無窮。言詞聰辯眾人愛敬。亦能通利一切呪王。時釋迦牟尼如來說是語時。諸佛剎土及此大地山河江海。盡有情界六種震動。一切惡趣餓鬼傍生。琰魔王界地獄有情。苦惱停息皆得安樂。佛復告曼殊室利。若天若人若男若女。在家出家諸有情類。若能至志心受持此呪王者。不被惡人之所欺謗魔不得便。怨不能害毒不能傷。一切障礙毘那夜迦皆自退散。其受持者應起此心。諸佛世尊難思議法。唯佛與佛乃能證知。我今豈敢輒生誹謗。
爾時世尊說此法已。彼諸大眾并淨居天。及餘諸天無量百千俱胝。天龍藥叉健達婆阿蘇修脩羅等。禁呪成就諸大仙人。及曼殊室利法王子。觀自在菩薩慈氏菩薩。大勢至菩薩執金剛菩薩。如是等諸大菩薩。及阿僧祇世界諸佛剎土。一切如來并諸菩薩當共證知。此大呪王是不思議法。是大神呪是大明呪。是無上呪是無等等呪。能除罪苦障真實不虛。爾時諸天大眾聞說呪王。皆大歡喜頂戴奉持行。

佛說拔除罪障呪王經
