
勝幢臂印陀羅尼經
唐大唐三藏法師玄奘奉　詔譯
如是我聞。一時薄伽梵。在雞羅山頂天仙神宮。與大苾芻眾千二百五十人俱。及無量無數菩薩摩訶薩。曼殊室利跋陀波羅。十六大士而為上首。并諸天人阿素洛等。大梵天王而為上首。無量大眾前後圍繞。
爾時世尊住正念智。為諸大眾說微妙法。時大梵王率諸天眾。阿素洛等頂禮佛足。合掌恭敬住如來前。俱白佛言世尊在昔。為欲利樂諸有情故。求證無上正等菩提。悲願熏心成等正覺。有大神力具大慈悲。何故現見諸有情類。墮在地獄餓鬼傍生。及人天中受諸劇苦。不設善巧方便濟拔。惟願哀愍令脫苦難。時觀自在亦率無量持呪天仙。頂禮佛足合掌恭敬。住如來前俱白佛言。唯願哀愍諸有情故。開示善巧拔苦難法。
爾時世尊告二大士及其眷屬。汝等就座。吾今愍念一切有情。略說善巧拔苦難法。汝應諦聽極善思惟有大陀羅尼名勝幢臂印。若常誦念能滅五逆十惡等罪。終不更受諸惡趣生。及人天中所有極劇苦。恒受持者現得財位。於當來世生尊貴家。所欲現前受諸快樂。常值諸佛得宿命念。乃至無上正等菩提。陀羅尼曰。
羯洛羯洛　抧利抧利　矩路矩路　薩洛薩洛　徙利徙徒利　速路速路　薩縛佛陀婆　盧抧諦　達洛達洛　薩縛達摩路迦目契　折洛折洛　薩縛僧伽地瑟恥諦　跋洛跋洛　頞泥迦佛　陀俱胝婆史諦　廁拏廁拏　薩縛羯摩筏剌拏禰　莫摩薩縛薩埵難遮　薩婆波耶邪尼　薩縛獨佉波捺耶　勃栗吒勃栗吒　達栗吒達栗吒　捺吒捺吒　羯吒羯吒　颯怖吒耶颯怖吒耶　薩婆筏剌拏波耶突揭底尼　莎訶
善男子此勝幢臂印陀羅尼。是殑伽沙等諸佛共說。吾今愍念一切有情。因汝等請亦為眾說。善男子諸佛出世甚為難遇。善得人身復難於是。聞此神呪更復為難。若有善男子善女人。能正受持尚為難得。何況書寫精勤誦念。及勸他人令受持者。善男子我念過去。曾於藥師琉璃光勝觀等諸佛所。聞此神呪受持讀誦正為他說。由此證得無上菩提。是故汝等應隨勤學。勸諸有情受持讀誦。令脫苦難獲勝利樂。
時薄伽梵說此經已。曼殊室利菩薩跋陀波羅菩薩觀自在菩薩。大梵天王及諸天人阿素洛等。一切大眾聞佛所說。皆大歡喜信受奉行。

勝幢臂印陀羅尼經
