
佛說善夜經
唐三藏法師義淨奉　制譯
如是我聞。一時薄伽梵。在王舍城竹林園所。去斯不遠有一苾芻住溫泉側。時有一天顏貌端嚴光明殊妙。過初夜分詣苾芻所。彼天威光周圓赫奕。悉皆照耀普遍溫泉。合掌禮敬在一面坐。白苾芻言大德。仁頗先聞善夜經不。苾芻答曰我未曾聞如是經典。復問天言仁先知不。天曰我亦不知。苾芻曰誰有知者。天曰無上慈父在竹林園。仁今可往詣彼請問。如佛所說當奉行之。說是語已忽然不現。時彼苾芻至天曉已。詣世尊所頂禮雙足。在一面立白言世尊。昨夜有天過初更後。來詣我所。光明照曜周遍溫泉。而問我言。仁頗先聞善夜經不。我言未聞。我問彼天仁先知不。答言不知。我復問言誰有知者。彼言無上慈父在竹林園。仁可往問。如佛所說當奉行之。說是語已忽然不現。我緣斯事故來至此請問世尊。佛告苾芻汝識彼天不。答言不識。汝今當知彼是三十三天勝妙天子威德大將名曰栴檀。為欲利益諸眾生故。來覺悟汝問是經名。時彼苾芻復白佛言。世尊我今願聞善夜經典。唯願世尊哀愍為說。爾時世尊告苾芻言。此善夜經具大功德。若有聞者能斷煩惱速證菩提。汝應等諦聽善極作意。吾當為說。過去諸法不應追念。未來諸法亦不希求。現在諸法勿生染著。如是行者名真解脫。爾時世尊即說頌曰。
過去不應念未來不希求
於現在時中皆如法觀察
妄想心難遣智人應善觀
宜可速勤修焉知至明日
由彼死王眾來與汝鎮相隨
是故我牟尼善夜經今說
常願諸有情離苦獲安樂
不造諸惡業恒修於眾善
爾時世尊為欲利益一切眾生。令於長夜得安隱樂離諸障惱。於生生處增長善根。常遇三寶不墮惡趣。復更說此陀羅尼曰。
怛姪他　毘尼婆喇儞　跋柁摩單滯　摩膩儞㨖㨖㨖㨖　瞿里健陀里　旃茶里摩登祇薩囉爛帝　莫呼剌膩攝鉢利　斫羯囉婆枳　攝伐代里莫訶攝伐里　步精揭儞　儞弭儞名揭儞　訖栗多儞　莎訶僧拽體曇　頞伽帝　捺囉伽帝　謗蘇迦波𧜟　劫布得　迦波𧜟　答布檀泥莎訶
若有苾芻苾芻尼鄔波索迦鄔波斯迦迦斯及餘善男子善女人等。於此善夜經中。若一伽他若一句呪。讀誦受持供養尊重。明解其義為他演說。當知是人於一切時無諸災厄。亦無抂非橫及諸衰惱。能知過去七生之事。亦不忘失大菩提心。決定能趣涅槃正道。若有善男子善女人。受持讀誦此善夜經者。於未來世所生之處。必定當得宿住之智。常受尊貴安隱快樂。復說頌曰。
此人一切時無有枉橫事
由造順時業永離非時死
擁護諸眾生令離病憂怖
不祥及惡夢險路常安隱
若男子女人戴持此經者
具相人敬重所願皆圓滿
若於身語意所有諸不善
由此經威力終無有惡報
若水火王賊雷電毒害等
怨家戰諍時念經皆得脫
又復有明呪若能讀誦者
於一切時中長善滅諸惡
即說呪曰。
怛姪他　儞弭尼民尼達哩　窒哩盧迦盧枳儞　窒哩輸攞陀唎儞　惡矩比　姪哩底奴麗　矩都軍底　矩都屈此　雞㗚底矩比儞　擁護擁護我某甲於一切恐怖處　於一切疾病苦痛處　於一切憂愁相惱處於一切毒蟲毒藥處　於一切鬼魅厭禱處　於一切王賊水火處　於一切猛獸驚怖處　於一切謗讟言訟處　於一切怨家鬪諍處　於一切身意惡業處　所有語業四過處　於一切厄難危亡處　并執金剛神　常衛擁護我某甲并諸眷屬莎訶
復說呪曰。
恒怛姪他　呬里哩呬里哩弭里弭一里　畢舍脂鉢拏　攝伐里止里莎訶
爾時世尊說是經已。時彼苾芻及諸大眾。人天八部諸鬼神等皆大歡喜信受奉行。

佛說善夜經
