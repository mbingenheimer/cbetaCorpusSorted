
文殊問經字母品
開府儀同三司特進試鴻臚卿肅國公，食邑三千戶，賜紫贈司空，謚大鑒，正號大廣智，大興善寺三藏沙門大興善寺三藏沙門大廣智唐特進試鴻臚卿三藏沙門大廣智不空，奉　詔譯
爾時文殊師利白佛言：「世尊！一切諸字母，云何一切諸法，入於此及陀羅尼字？」
佛告文殊師利：「一切諸法，入於字母及陀羅尼字。文殊師利！如：
「稱阿字時，是無常聲。
「稱阿字時，是遠離我聲。
「稱伊字時，是諸根廣博聲。
「稱伊字時，是世間災害聲。
「稱塢字時，是多種逼迫聲。
「稱污字時，是損減世間多有情聲。
「稱𠴊字時，是直軟相續有情聲。
「稱𠴊字時，是斷染遊戲聲。
「稱力字時，是生法相聲。
「稱𡃖字時，是三有染相聲。
「稱曀字時，是起超所求聲。
「稱愛字時，是威儀勝聲。
「稱污字時，是取聲。
「稱奧字時，是化生之聲。
「稱暗字時，是無我所聲。
「稱惡字時，是沈沒聲。
「稱迦字時，是入業異熟聲。
「稱佉字時，是出一切法等虛空聲。
「稱誐字時，是甚深法聲。
「稱伽字時，是摧稠密，無明、闇冥聲。
「稱仰字時，是五趣清淨聲。
「稱左字時，是四聖諦聲。
「稱磋蹉字時，是不覆欲聲。
「稱惹字時，是超老死聲。
「稱酇字時，是制伏惡語言聲。
「稱孃字時，是制伏他魔聲。
「稱吒字時，是斷語聲。
「稱咤字時，是出置答聲。
「稱拏字時，是出攝伏魔諍聲。
「稱荼茶字時，是滅穢境界聲。
「稱拏字時，是除諸煩惱聲。
「稱多字時，是真如無間斷聲。
「稱佗字時，是勢力進無畏聲。
「稱娜字時，是調伏律儀，寂靜安隱聲。
「稱馱字時，是七聖財聲。
「稱曩字時，是遍知名色聲。
「稱跛字時，是勝義聲。
「稱頗字時，是得果作證聲。
「稱麼字時，是解脫繫縛聲。
「稱婆婆字時，是出生三有聲。
「稱莽字時，是息憍慢聲。
「稱野字時，是佛通達聲。
「稱囉字時，是樂不樂勝義聲。
「稱砢字時，是斷愛支聲。
「稱嚩字時，是最上乘聲。
「稱捨字時，是出信進、念定慧聲。
「稱灑字時，是制伏六處、得六神通智聲。
「稱娑字時，是現證一切智聲。
「稱賀字時，是害煩惱，離欲聲。
「稱乞灑字時，是一切文字究竟無言說聲。
「文殊師利！此謂字母義，一切諸字入於此中。」

文殊問經字母
